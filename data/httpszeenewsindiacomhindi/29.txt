लखनऊ: छत्तीसगढ़ के मुख्यमंत्री भूपेष बघेल (Chhattisgarh Chief Minister Bhupesh Baghel) को 2022 में होने वाले उत्तर प्रदेश विधानसभा चुनाव (UP Vidhansabha Chunav 2022) के लिए कांग्रेस पार्टी ने बड़ी जिम्मेदारी सौंपी है. उन्हें यूपी चुनाव के लिए कांग्रेस पार्टी का वरिष्ठ प्रेक्षक (Senior Observer) नियुक्त किया गया है. वह कांग्रेस महासचिव प्रियंका गांधी वाड्रा की 'टीम यूपी' में अ​हम सदस्य होंगे और उनकी मदद करेंगे.

यूपी चुनाव के लिए कांग्रेस पार्टी (Indian National Congress) की ओर से यह बड़ी जिम्मेदारी दिए जाने पर भूपेश बघेल ने कहा कि केंद्रीय नेतृत्व ने मुझमें जो विश्वास व्यक्त किया उसके लिए धन्यवाद. उन्होंने ट्वीट किया, ''माननीय राष्ट्रीय अध्यक्षा श्रीमती सोनिया गांधी जी ने उत्तर प्रदेश विधानसभा चुनाव के लिए मुझे पर्यवेक्षक होने का निर्देश दिया है. बड़ी ज़िम्मेदारी है. पूरा प्रयास रहेगा कि शीर्ष नेतृत्व की उम्मीदों पर खरा उतर सकूं. परिवर्तन का संकल्प, कांग्रेस ही विकल्प.''

असम चुनाव में कांग्रेस के राज्य प्रभारी थे भूपेश बघेल

छत्तीसगढ़ के मुख्यमंत्री भूपेश बघेल बीते असम चुनाव में भी कांग्रेस पार्टी के प्रदेश प्रभारी थे. उनके नेतृत्व में कांग्रेस ने असम में ​2016 के मुकाबले बेहतर प्रदर्शन किया था. हालांकि इस चुनाव में कांग्रेस नीत गठबंधन को हार का सामना करना पड़ा और भारतीय जनता पार्टी ने दूसरी बार पूर्ण बहुमत की सरकार बनाई. उत्तर प्रदेश में अगले साल फरवरी-मार्च में विधानसभा चुनाव प्रस्तावित है.

प्रियंका गांधी की टीम में अहम भूमिका निभाएंगे बघेल

प्रियंका गांधी वाड्रा कांग्रेस की उत्तर प्रदेश प्रभारी हैं. वहीं अजय कुमार लल्लू प्रदेश अध्यक्ष की जिम्मेदारी निभा रहे हैं. माना जा रहा है कि भूपेश बघेल आलाकमान के विश्वासपात्र हैं और वह प्रियंका गांधी के सहयोगी की भूमिका में रहेंगे. कांग्रेस पार्टी साफ कर चुकी है कि यूपी चुनाव प्रियंका गांधी वाड्रा के नेतृत्व में लड़ा जाएगा. चुनाव अभियान की रूपरेखा भी तैयार है. कांग्रेस यूपी में 12000 किलोमीटर की प्रतिज्ञा यात्रा निकालेगी, जिसमें पार्टी यूपी की जनता से सरकार बनने पर हर परिस्थिति में साथ निभाने का वादा करेगी.

कांग्रेस ने प्रदेश की सौ सीटों पर बनाया है वार रूम

कांग्रेस ने उत्तर प्रदेश की 100 सबसे अधिक संभावना वाली सीटों पर वार रूम बनाने का निर्णय लिया है. यह वही सीटें हैं, जहां पिछले तीन विधानसभा चुनावों में कांग्रेस या तो जीती है या प्रत्याशियों का प्रदर्शन अच्छा रहा है. इनमें 50 सीटों पर अनौपचारिक रूप से प्रत्याशी भी घोषित कर दिया गया है. शेष 50 सीटों पर एक से ज्यादा प्रत्याशियों को तैयारी करने के लिए कहा गया है. मूल्यांकन में जिसका काम अच्छा होगा, जिसके पक्ष में ज्यादा कार्यकर्ता होंगे, उसी का टिकट फाइनल होगा.

चुनावी तैयारियों को धार देने लखनऊ में हैं प्रियंका

प्रियंका गांधी ने ने कार्यकर्ताओं को मंत्र दिया है कि सिर्फ बूथ स्तर की तैयारियों को न देखें, बल्कि घोषणाओं व कांग्रेस सरकार की नीतियों को गांव-गांव पहुंचाने के लिए विशेष अभियान चलाएं. यूपी कांग्रेस प्रभारी ने प्रदेश की सभी 403 विधानसभा सीटों पर वार रूम खोलने का निर्देश दिया है. प्रियंका गांधी पांच दिनों के लिए लखनऊ प्रवास पर हैं. वह पार्टी की प्रस्तावित प्रतिज्ञा यात्रा के रूट और मुद्दों पर पदाधिकारियों के साथ रणनीति तय कर रही हैं. संगठन और कार्यकर्ताओं के साथ बैठक कर चुनावी तैयारियों का फॉलोअप ले रही हैं.

WATCH LIVE TV