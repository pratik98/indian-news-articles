लखनऊ: यूपी विधानसभा चुनाव 2022 के लिए राजनीतिक दलों ने कमर कस ली है. बीते चुनाव में बीजेपी के खिलाफ कांग्रेस और बसपा के साथ गठबंधन कर अपना सियासी हश्र देख चुके सपा प्रमुख अखिलेश यादव 2022 के विधानसभा चुनाव में अब छोटे दलों के साथ चुनाव में उतरने का फॉर्मूला आजमा रहे हैं.

सपा प्रमुख अखिलेश यादव ने जयंत चौधरी के राष्ट्रीय लोकदल से हाथ मिलाया है, लेकिन सहयोगी दल आरएलडी के साथ सीट शेयरिंग का फॉर्मूला अभी तक तय नहीं हो पाया है. पश्चिमी यूपी में आरएलडी की बेहतर होती स्थिति को देखकर दूसरे दलों के नेताओं का रुख भी अब जयंत चौधरी की तरफ होने लगा है.

करीब 1 दर्जन नेताओं ने ग्रहण की RLD की सदस्यता

बता दें, किसान आंदोलन के बाद से करीब एक दर्जन से ज्यादा बड़े नेता आरएलडी की सदस्यता ग्रहण कर चुके हैं. पश्चिमी यूपी में बढ़ती आरएलडी की सियासी ताकत से जयंत चौधरी गदगद हैं. जिसके चलते उनकी बार्गेनिंग पोजिशन भी बढ़ गई है. सूत्रों की मानें तो जयंत चौधरी ने अखिलेश यादव को अपनी दावेदारी वाली सीटों की लिस्ट भेज दी है.

सपा के साथ नहीं तय हुआ सीट शेयरिंग फॉर्मूला

आगामी यूपी विधानसभा चुनाव में आरएलडी-सपा मिलकर चुनाव लड़ने की तैयारी में हैं. लेकिन दोनों दलों की बीच अब तक सीट बंटवारे का फॉर्मूला तय नहीं हुआ है. सूत्रों की मानें तो आरएलडी ने 65 से 70 विधानसभा सीटों की मांग कर रही है. जिस पर सपा अभी तक सहमत नहीं है. इतना ही नहीं करीब आधा दर्जन विधानसभा सीटें ऐसी भी हैं, जहां सपा और आरएलडी दोनों ही पार्टी दावेदारी से पेच फंसा हुआ है. हालांकि सपा इस पर बहुत कुछ कहने से बच रही है.

सूत्रों की मानें तो जयंत चौधरी ने अखिलेश यादव को अपनी दावेदारी वाली सीटों की लिस्ट भेज दी है. जिसमें बागपत, मेरठ, मुजफ्फरनगर, सहारनपुर, शामली, बिजनौर, मथुरा, हाथरस, बुलंदशहर, अमरोहा, मुरादाबाद, गाजियाबाद, नोएडा और आगरा जिले की विधानसभा सीटें शामिल हैं. यह पश्चिम यूपी का वह इलाका है, जहां जाट और मुस्लिम मतदाता निर्णायक भूमिका में हैं.

वहीं, अमरोहा की नौगावां सादात, मथुरा की मांट, बागपत की बड़ौत, मेरठ की सिवालखास, सरधना, मुरादाबाद की काठ और मुजफ्फरनगर की मीरापुर विधानसभा सीट ऐसी हैं, जहां सपा और आरएलडी के बीच पेच फंसा हुआ है. इसकी वजह यह है कि अखिलेश यहां पर अपने चहेते नेताओं को चुनाव लड़ना चाहते हैं. जबकि जयंत अपने करीबी नेताओं को चुनाव लड़ने की तैयारी में हैं.

आरएलडी ने बिजनौर जिले की तीन सीटों पर दावेदारी की है. जिनमें नाटौर, चांदपुर और बिजनौर सदर है. जिसमें सपा सिर्फ बिजनौर सीट पर राजी है. ऐसे ही बागपत जिले की सभी सीटों पर चुनाव लड़ने की तैयारी में है जबकि सपा बड़ौत सीट पर दावेदारी कर रही है. ऐसे ही हाथरस और मथुरा जिले की सीट को लेकर भी दोनों दलों के बीच सहमति नहीं बन पा रही है.

RLD की पश्चिमी यूपी में बढ़ती सियासी ताकत ने सपा को चिंता में डाला

आरएलडी की पश्चिम यूपी में बढ़ती सियासी ताकत और जयंत चौधरी की डिमांड ने सपा चिंता में डाल दिया है लेकिन भाजपा इससे खुश नजर आ रही है. बता दें, लोकसभा चुनाव 2019 में आरएलडी को महज तीन सीटें सपा-बसपा ने दी थी. ऐसे में सपा 2022 के विधानसभा चुनाव में 20 से 22 सीटें ही देने के मूड में है. जिस पर आरएलडी पहले राजी थी लेकिन जयंत चौधरी ने दूसरे दलों के नेताओं को बड़ी संख्या में पार्टी में शामिल कर लिया है. वो सब टिकट के दावेदारी कर रहे हैं. यही वजह है कि आरएलडी ने सपा के सामने अपनी डिमांड बढ़ा दी है.

WATCH LIVE TV