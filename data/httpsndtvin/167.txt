देश की सबसे बड़ी कार कंपनी मारुति सुजुकी इंडिया ने सितंबर 2021 के बिक्री के आंकड़े जारी किए हैं. पिछले महीने कार निर्माता की कुल बिक्री 86,380 इकाई रही, जो सितंबर 2020 में बेचे गए 160,442 वाहनों की तुलना में 46 प्रतिशत की गिरावट है. कंपनी का कहना है कि सेमीकंडक्टर चिप्स जैसे इलेक्ट्रॉनिक घटकों की कमी के कारण बिक्री की मात्रा बुरी तरह प्रभावित हुई है. इससे पहले मारुति सुजुकी ने यह भी कहा था कि उसे सितंबर में उत्पादन में 60 फीसदी की गिरावट की आशंका है, जिसका असर बिक्री पर भी पड़ेगा.

सितंबर में मारुति ने निर्यात में 124 प्रतिशत की भारी वृद्धि देखी है. अगस्त 2021 में बेची गई 130,699 इकाइयों की तुलना में, कार निर्माता ने सितंबर में 34 प्रतिशत की गिरावट देखी है. पिछले महीने मारुति सुजुकी की कुल घरेलू बिक्री 68,815 वाहनों की रही, जो पिछले साल इसी महीने में बेची गई 152,608 इकाइयों की तुलना में 55 प्रतिशत कम है. वहीं, सितंबर में मारुति के लिए निर्यात 17,565 इकाइयों का रहा जो 2020 में इसी महीने के दौरान निर्यात किए गए 7,834 वाहनों की तुलना में 124 प्रतिशत की भारी वृद्धि है. हालांकि, अगस्त में निर्यात की गई 20,619 इकाइयों की तुलना में, कंपनी ने पिछले महीने करीब 15 फीसदी की गिरावट देखी है.

यह भी पढ़ें: मारुति सुज़ुकी ने फिर बढ़ाई चुनिंदा कारों की कीमतें, इसी साल हुआ यह तीसरा इज़ाफा

मारुति के मिनी और सबकॉम्पैक्ट सेगमेंट, जिसमें ऑल्टो, एस-प्रेसो, वैगन आर, स्विफ्ट, सेलेरियो, इग्निस, बलेनो और डिजायर जैसी कारें शामिल हैं, ने 68 प्रतिशत की भारी गिरावट देखी है. यूटिलिटी व्हीकल सेगमेंट, जिसमें विटारा ब्रेज़ा, एर्टिगा, एक्सएल 6, जिप्सी और एस-क्रॉस शामिल हैं, ने सितंबर 2020 में बेची गई 23,699 इकाइयों की तुलना में लगभग 22 प्रतिशत की गिरावट देखी है.