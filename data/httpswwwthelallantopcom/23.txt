उत्तर प्रदेश में दलित समुदाय के छात्र-छात्राओं से भेदभाव का एक और मामला सामने आया है. इस बार बात केंद्रीय महिला एवं बाल विकास मंत्री स्मृति ईरानी के संसदीय क्षेत्र अमेठी की है. आरोप है कि अमेठी के संग्रामपुर में स्थित बनपुरवा प्राथमिक विद्यालय में पढ़ने वाले दलित समुदाय के बच्चों के साथ स्कूल की प्रिंसिपल ने ना सिर्फ भेदभाव किया मारा-पीटा भी. उन्हें मिड डे मील के दौरान दूसरे समुदाय के बच्चों से अलग बिठाया.

अंग्रेजी अखबार इंडियन एक्सप्रेस की रिपोर्ट के मुताबिक, मामले सामने आने के बाद प्रिंसिपल कुसुम सोनी को सस्पेंड किया जा चुका है. वहीं, पीड़ित बच्चों के परिजनों की शिकायत के आधार पर उनके खिलाफ FIR भी दर्ज कर ली गई है. हालांकि, कुसुम सोनी ने खुद को बेकसूर बताया है.

‘छोटी-छोटी गलती पर मारा’

इंडियन एक्सप्रेस की रिपोर्ट के मुताबिक, बनपुरवा प्राथमिक स्कूल में कुल 38 बच्चे पढ़ते हैं. इनमें से 23 दलित समुदाय से आते हैं. कक्षा पांच में पढ़ने वाली और दलित समुदाय से आने वाली एक छात्रा ने अखबार को बताया,

“दोपहर के खाने के वक्त हमें अलग बिठाया जाता है. प्रिंसिपल खुद लेट आती हैं. लेकिन अगर किसी दिन हम जरा सा लेट हो जाएं, तो वो हमें पीटती हैं. हमसे कोई छोटी मोटी गलती भी हो जाए, तो भी हमें पीटा जाता है.”

कक्षा पांच में ही पढ़ने वाली एक दूसरी छात्रा ने इसी तरह की बात इंडिया टुडे से जुड़े आलोक श्रीवास्तव को बताई. उनकी रिपोर्ट के मुताबिक, इस छात्रा ने बताया कि दोपहर के खाने के वक्त प्रिंसिपल कुसुम सोनी उसे अलग बैठने को कहतीं और छोटी मोटी गलती पर उसे खूब मारती पीटतीं.

आरोप ये भी हैं कि जब इन छात्राओं ने अपने साथ हो रहे सुलूक की जानकारी परिजनों को दी, तो प्रिंसिपल ने उन्हें और पीटा. यही नहीं, जब बच्चियों के परिजनों ने गांव के प्रधान विनय कुमार जायसवाल से शिकायत की, तो इसके एवज में भी उन्हें पीटा गया.

गांव के प्रधान से की शिकायत

पीड़ित छात्राओं में से एक के परिजन जगन नारायण ने भी कुसुम सोनी पर भेदभाव के आरोप लगाए हैं. उन्होंने ये भी कहा कि प्रिंसिपल ने उनके पोते को भी पीटा. जगन नारायण ने आगे बताया कि उन्होंने और बनपुरवा गांव के प्रधान विनय कुमार जायसवाल ने मिलकर कुसुम सोनी के खिलाफ FIR दर्ज कराई.

विनय कुमार जायसवाल ने बताया कि कई बच्चों के माता-पिता ने उनसे कुसुम सोनी की शिकायत की थी. हालांकि FIR दर्ज कराने से पहले वो आरोपी प्रिंसिपल से मिलने गए थे. लेकिन वो नहीं मिलीं तो FIR करने का फैसला लिया गया.

इस मामले में अमेठी के बेसिक शिक्षा अधिकारी अरविंद कुमार पाठक की प्रतिक्रिया भी सामने आ चुकी है. उन्होंने न्यूज एजेंसी ANI को बताया कि ये पूरा मामला सोशल मीडिया के जरिए उनके संज्ञान में आया और उन्हें पता चला कि बनपुरवा प्राथमिक विद्यालय की प्रिंसिपल बच्चों के साथ भेदभाव करती हैं, जातिगत शब्दों का इस्तेमाल करती हैं. अरविंद कुमार पाठक ने बताया कि ऐसे में प्रिंसिपल को सस्पेंड कर दिया गया है.

खबर के मुताबिक, कुसुम सोनी के खिलाफ SC/ST एक्ट के तहत FIR दर्ज की गई है. दूसरी तरफ, सोनी खुद को बेकसूर बता रही हैं. उनका कहना है कि वो एक दिन स्कूल आने में लेट हो गई थीं, उसी के बाद से ये सारा विवाद शुरू हुआ. बकौल कुसुम सोनी, वो पिछले चार साल से बनपुरवा प्राथमिक स्कूल में काम कर रही हैं और ऐसे आरोप केवल अभी लगे हैं. उन्होंने बताया कि वो जिस दिन देर से स्कूल पहुंची थीं, उस दिन उनकी तबीयत खराब थी. जिसके बाद प्रधान के सहयोगी पवन दुबे ने गेट में ताला लगाकर स्कूल के बंद होने की अफवाह फैला दी.

मैनपुरी में भी दलित बच्चों से भेदभाव

कुछ दिन पहले यूपी के मैनपुरी में भी दलित छात्र-छात्राओं के साथ इसी तरह के भेदभाव का मामला सामने आया था. पता चला था कि SC समुदाय के बच्चे मिड-डे मील के लिए जिन बर्तनों का इस्तेमाल करते हैं, उन्हें अलग रखा जाता है. यहां की ये बर्तन इन बच्चों को ही धोने पड़ते थे. शिकायत मिलने के बाद 24 सितंबर को अधिकारियों ने स्कूल का दौरा किया. प्रिंसिपल को सस्पेंड कर दिया गया. साथ में स्कूल की किचन की दो महिला रसोइयों को भी निकाल दिया गया. हालांकि इन सबने भी भेदभाव के आरोपों को खारिज किया था.

वीडियो- UP के प्राइमरी स्कूल में दलित बच्चों से भेदभाव, हेडमास्टर समेत दो कर्मचारी सस्पेंड

