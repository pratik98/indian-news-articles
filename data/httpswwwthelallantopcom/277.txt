हिंदी फिल्म इंडस्ट्री में नेपोटिज़्म और आउटसाइडर वाला मसला लंबे समय से चलता आ रहा है. कई मौकों पर ऐसा देखा गया है कि किसी बाहर वाले एक्टर को फिल्म से निकालकर स्टार किड को कास्ट कर लिया जाता है. पिछले दिनों कार्तिक आर्यन के ‘दोस्ताना 2’ से निकाले जाने के बाद मामले ने फिर से तूल पकड़ा. मगर ये अन-एंडिंग बहस है. हालिया इंटरव्यू में इस इनसाइडर और आउटसाइडर वाली बहस पर सोनाक्षी सिन्हा से बात की गई. सोनाक्षी का कहना है कि ऐसा नहीं है कि ये सिर्फ बाहरवालों के साथ ही होता है. उनके साथ भी कई बार ऐसा हो चुका है. बस फर्क ये है कि वो लोग हर जगह इस बात का रोना नहीं रोते.

पिंकविला के साथ हुए इंटरव्यू में जब सोनाक्षी से पूछा गया कि क्या कभी उन्हें किसी फिल्म से निकाला गया है. इस पर सोनाक्षी का कहना था-

”बिल्कुल. किसे नहीं निकाला गया? इस बारे में सारी स्टार किड वाली डिबेट बेकार है. क्योंकि ऐसा नहीं है कि स्टार किड्स को दूसरे एक्टर्स की वजह से फिल्मों से नहीं निकाला गया. मगर कोई भी हर जगह इस बात का रोना नहीं रोता. इट्स ओके सबके साथ होता है. इससे डील करिए. यही जीवन है. जो हो गया, उस बारे में बात करने का कोई फायदा नहीं है.”

अपना पॉइंट क्लीयर करने के लिए सोनाक्षी ने अपने पिता और हिंदी फिल्मों के सुपरस्टार शत्रुघ्न सिन्हा का भी उदाहरण दिया. वो कहती हैं-

”चलो मुझे छोड़ो. मेरे पापा तो कोई स्टार किड नहीं थे. मगर उन्हें कई फिल्मों से निकाला गया. ये चीज़ हर एक्टर के साथ होती है. जो काम आप कर रहे हैं, ये चीज़ उसका हिस्सा है. ये ऐसी घटना नहीं है कि जो पहली बार हो रही है या बिल्कुल नई चीज़ है. ये सबके साथ होता आया है और आज भी हो रहा है. आप अपने जीवन में आगे बढ़िए. खूब मेहनत करिए और अपने काम में लगे रहिए.”

पिछले दिनों कार्तिक आर्यन को करण जौहर के प्रोडक्शन में बन रही फिल्म ‘दोस्ताना 2’ से निकाल बाहर किया गया. करण जौहर या उनकी प्रोडक्शन कंपनी ने इस मामले में कुछ नहीं कहा. मगर कई मीडिया रिपोर्ट्स में ये कहा गया कि कार्तिक के नखरों से परेशान होकर फिल्म के मेकर्स ने ये फैसला लिया है. एक रिपोर्ट में ये दावा किया गया कि कार्तिक काफी अन-प्रोफेशनल तरीके से बिहेव कर रहे थे. उन्हें ‘दोस्ताना 2’ की शूटिंग के लिए समय नहीं मिल रहा था. जब शूटिंग शुरू हुई, तब उन्हें फिल्म के सेकंड हाफ से कुछ क्रिएटिव इशू आने शुरू हो गए. ‘दोस्ताना 2’ में कार्तिक के साथ जाह्नवी कपूर और लक्ष्य काम कर रहे थे.

जब कार्तिक को इस फिल्म से निकाला गया, तो लोग इस मामले को इनसाइडर और आउटसाइडर वाला बनाने लगे. कहा गया कि जो चीज़ सुशांत सिंह राजपूत के साथ हुई, वही कार्तिक के साथ हो रही है. ‘दोस्ताना 2’ के बाद कार्तिक को शाहरुख खान के प्रोडक्शन में बनने वाली एक फिल्म से भी बाहर कर दिया गया. इस फिल्म का नाम था ‘फ्रेडी’, जिसे अजय बहल डायरेक्ट करने वाले थे. मगर फिलहाल कार्तिक ‘फ्रेडी’ नाम की ही एक फिल्म शूट कर रहे हैं, जिसे ‘खूबसूरत’ फेम शशांक घोष डायरेक्ट कर रहे हैं. इस फिल्म को एकता कपूर प्रोड्यूस कर रही हैं. हालांकि ये क्लीयर नहीं है कि ये फिल्म उसी कहानी पर बन रही है, जिसे शाहरुख प्रोड्यूस करने वाले थे, या किसी दूसरी कहानी पर.

अब वापस सोनाक्षी पर आते हैं. सोनाक्षी पिछले दिनों अजय देवगन और संजय दत्त के साथ फिल्म ‘भुज- दी प्राइड ऑफ इंडिया’ में नज़र आई थीं. आने वाले दिनों में वो रीमा कागती के डायरेक्शन में बनने वाली वेब सीरीज़ में नज़र आएंगी. इस अनाम वेब सीरीज़ को एमेज़ॉन प्राइम वीडियो पर रिलीज़ किया जाना है.

वीडियो देखें: कार्तिक आर्यन को करण जौहर की दोस्ताना 2 के बाद शाहरुख खान की किस फिल्म से निकाल दिया गया?