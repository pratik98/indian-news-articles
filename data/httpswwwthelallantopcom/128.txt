2009 में विशाल भारद्वाज की फ़िल्म आई थी ‘कमीने’. इस फ़िल्म में शाहिद कपूर लीड रोल में थे. इसी फ़िल्म से शाहिद सिर्फ़ एक चॉकलेट बॉय ना रहकर एक दमदार अभिनेता के रूप में दर्ज किए गए थे. आज से 12 साल पहले जब ‘कमीने’ फ़िल्म की घोषणा हुई थी, उस वक़्त इसके टाइटल पर काफ़ी विवाद हुआ था. लोग कह रहे थे बताओ विशाल ने एक गाली को फ़िल्म का टाइटल रख लिया है. जिस पर इस फ़िल्म के गाने लिखने वाले गुलज़ार साब ने बयान दिया था कि

“कमीने गाली नहीं है, बल्कि प्यार दर्शाने वाला शब्द है.”

23 अगस्त 2021 को विशाल भारद्वाज ने अपनी नई फ़िल्म की घोषणा की है. जिसका टाइटल सुन आपको लगेगा मानो अपनी फिल्मोग्राफी में विशाल साब ‘प्यार दर्शाने वाले शब्दों’ का अलग ही संकलन कर रहे हैं. हां तो भैया जो विशाल भारद्वाज की नई फ़िल्म आने वाली है, उसका नाम है ‘कुत्ते’. है ना इंट्रेस्टिंग ? इस फ़िल्म की घोषणा करते हुए विशाल ने ट्विटर पर लिखा,

ना ये भौंकते हैं, ना ग़ुर्राते हैं… बस काटते हैं!

प्रस्तुत हैं ‘कुत्ते’.

#कौन-कौन हैं ‘कुत्ते’ में

फ़िल्म की कास्ट तो बहुत ज़बरदस्त लग रही है. अर्जुन कपूर हैं. कोंकणा सेन शर्मा हैं. नसीरुद्दीन शाह हैं. एवरग्रीन तब्बू का नाम भी कास्ट लिस्ट में है. ‘आर्टिकल 15’, ‘सुलतान’ वाले कुमुद मिश्रा भी फ़िल्म में हैं. ‘मर्द को दर्द नहीं होता’ से डेब्यू करने वालीं और 2 साल पहले विशाल भारद्वाज के साथ ‘पटाखा’ में काम कर चुकीं राधिका मदान भी ‘कुत्ते’ का हिस्सा हैं. कमाल फ़िल्म ‘ईब आले ऊ’ के एक्टर शार्दुल भारद्वाज भी फ़िल्म में नज़र आएंगे.

#डायरेक्टर-राइटर कौन हैं

‘कुते’ को डायरेक्ट कर रहे हैं विशाल भारद्वाज के सुपुत्र आसमान भारद्वाज. ये आसमान का डायरेक्टोरियल डेब्यू है. इस फ़िल्म को आसमान ने अपने पिता विशाल भारद्वाज के साथ मिलकर ही लिखा है. ‘कुत्ते’ अभी प्री- प्रोडक्शन स्टेज में है. फ़िल्म की शूटिंग इस साल के अंत तक शुरू होने की सूचना है. फ़िल्म को ‘प्यार का पंचनामा’ मेकर लव रंजन, विशाल, उनकी पत्नी रेखा भारद्वाज और टी सीरीज़ वाले भूषण कुमार मिलकर प्रोड्यूस कर रहे हैं.

View this post on Instagram A post shared by Vishal Bhardwaj (@vishalrbhardwaj)

#फ़िल्म की मुंह दिखाई कैसी है?

इसको कमाल की मार्केटिंग स्ट्रेटेजी कहें या कमाल की क्रिएटिविटी! अभी सिर्फ़ फ़िल्म का टाइटल और पोस्टर ही रिलीज़ हुआ, जिसमें फ़िल्म का कोई स्टार दिख भी नहीं रहा है. बल्कि इंसानों के चेहरों पर अलग-अलग ब्रीड के कुत्तों की तस्वीर चिपकी हुई है. फ़िर भी अभी से ही फ़िल्म के बारे में और जानने की उत्सुकता मन में आ गई है. जिस किसी ने भी पोस्टर डिज़ाइन किया है, उसकी क्रिएटिविटी को सलाम. बाकी हम ‘कुत्ते’ पर नज़र बनाए हुए हैं. जैसे ही फ़िल्म से जुड़ी कुछ और रोचक जानकारी हमें मिलेगी, हम फ़ौरन आपको लल्लनटॉप पर इत्तिला कर देंगे.

वीडियो: ‘टाइगर-3’ की शूटिंग के लिए ऑस्ट्रिया जा रहे सलमान खान को क्यों CISF अफ़सर ने रोक लिया?