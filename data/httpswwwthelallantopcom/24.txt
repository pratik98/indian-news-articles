राष्ट्रपिता मोहनदास करमचंद गांधी. ब्रिटिश साम्राज्य के खिलाफ भारत की आजादी के आंदोलन का नेतृत्व करने वाले नेता. सत्य और अहिंसा जैसे नजरियों में ना केवल विश्वास करने वाले, बल्कि उन नजरियों को जीवन में उतारने वाले. एक सिरफिरे कट्टरपंथी नाथूराम गोडसे ने महात्मा गांधी की गोली मारकर हत्या कर दी थी. गोडसे के मुताबिक, महात्मा गांधी एक धर्म विशेष और पाकिस्तान के हिमायती थे. दो अक्टूबर को गांधी जयंती मनाई जाती है. इस साल भी मनाई जा रही है. राष्ट्रपति से लेकर पीएम मोदी तक महात्मा गांधी को याद कर रहे हैं. लेकिन इस बीच कुछ लोग सोशल मीडिया पर नाथूराम गोडसे के समर्थन में ट्रेंड चला रहे हैं. #नाथूराम_गोडसे_जिंदाबाद ट्विटर पर ट्रेंड कर रहा है.

महात्मा गांधी की जयंती पर उनके हत्यारे और कट्टरपंथी विचारधारा रखने वाले गोडसे के समर्थन में ट्रेंड चलाना कोई नई बात नहीं है. हर साल कम से कम दो बार तो ऐसा होता ही है. पहला, गांधी जी के स्मृति दिवस पर और दूसरा उनकी जयंती पर. नाथूराम गोडसे के समर्थकों को उसके समर्थन में ट्रेंड चलाने में कोई डर भी महसूस नहीं होता. उनके मन में जो आता है, वो लिख देते हैं. मसलन, हिमांशू वशिष्ठ नाम के ट्विटर यूजर ने लिखा-

“भारत को बचाने के लिए शुक्रिया. देशभक्त नाथूराम गोडसे.”

Thanks for saving India…A patriot Nathuram Godse#नाथूराम_गोडसे_जिंदाबाद ✊ pic.twitter.com/kS3l95RUkK — Himanshu Vashishth (@HimanshuVasist6) October 2, 2021

एक यूजर ने गांधी जी की हत्या के बाद चले मुकदमे के दौरान की फोटो डाली और इसे सबसे अच्छी फोटो बताया, क्योंकि इसमें नाथूराम गोडसे, माधव सदाशिव गोलवलकर और विनायक दामोदर सावरकर सब साथ बैठे हैं.

किसी ने नारा लगाया, ‘हर-हर गोडसे, घर-घर गोडसे.’

विजेता हिंदू नाम के यूजर ने जय श्री राम के नारे के साथ नाथूराम गोडसे जिंदाबाद ट्रेंड को सपोर्ट करने की बात कही.

#नाथूराम_गोडसे_जिंदाबाद jay shree ram full support to this trend pic.twitter.com/cdvwUbn6re — Vijeta Hindu (@VijetaHindu) October 2, 2021

एक यूजर ने फोटोशॉप के जरिए वो कर दिखाया, जो गांधी जी ने कभी कहा ही नहीं. यूजर के मुताबिक, गांधी जी ने विभाजन के दौरान हिंदू और सिख महिलाओं के रेप को सही ठहराया इसलिए नाथूराम गोडसे ने उनकी हत्या कर दी.

#नाथूराम_गोडसे_जिंदाबाद

When Hindu and Sikh women were raped in Pakistan during partition. this is what Gandhi suggest them pic.twitter.com/WQuFleRWy0 — Rompo (@Ronpo338) October 2, 2021

ये ट्वीट तो सिर्फ एक बानगी हैं. इस तरह के हजारों ट्वीट से ट्विटर भरा पड़ा है. कहना ना होगा कि नाथूराम गोडसे का समर्थन करने वाले सभी ट्वीट घृणा और गलत जानकारियों से भरे पड़े हैं. ऐसे में ट्विटर पर ही बहुत से लोग नाथूराम गोडसे के समर्थन में चल रहे ट्रेंड की निंदा कर रहे हैं. द देशभक्त नाम के ट्विटर हैंडल से ट्वीट किया गया,

“जितना नाथूराम गोडसे जिंदाबाद चिल्लाना है, चिल्ला लो. लेकिन याद रखना कि गांधी के बिना नाथूराम का कोई अस्तित्व नहीं है. गांधी तो अमर हैं, लेकिन नाथूराम का नाम बापू के सहारे के बिना एक भी दिन नहीं टिक पाएगा.”

बीजेपी सांसद वरुण गांधी ने भी गोडसे जिंदाबाद ट्वीट करने वालों की आलोचना की. कहा,

“भारत देश हमेशा से ही आध्यात्मिक सुपर पॉवर रहा है. लेकिन वो महात्मा गांधी थे जिन्होंने भारत की आध्यात्मिकता को परिभाषित किया. उन्होंने हमें एक नैतिक बल दिया, जो आज भी हमारी सबसे बड़ी ताकत है. जो लोग गोडसे जिंदाबाद ट्वीट कर रहे हैं, वो राष्ट्र को शर्मसार कर रहे हैं.”

India has always been a spiritual superpower,but it is the Mahatma who articulated our nation’s spiritual underpinnings through his being & gave us a moral authority that remains our greatest strength even today.Those tweeting ‘Godse zindabad’ are irresponsibly shaming the nation — Varun Gandhi (@varungandhi80) October 2, 2021

पत्रकार नरेंद्र नाथ मिश्रा ने ट्वीट किया,

“ट्विटर कैसे एक गोडसे जैसे आतंकवादी को देश में राष्ट्रपिता और महान राजनेता-पूर्व प्रधानमंत्री से ऊपर ट्रेंड करने दे रहा है? यह पूरे देश का अपमान है.”

ट्विटर कैसे एक गोडसे जैसे आतंकवादी को देश में राष्ट्रपिता और महान राजनेता-पूर्व प्रधानमंत्री से ऊपर ट्रेंड करने दे रहा है? यह पूरे देश का अपमान है। — Narendra nath mishra (@iamnarendranath) October 2, 2021

गांधी जी ने कहा था कि वो बहुत से उद्देश्यों के लिए मरने के लिए तैयार हैं, लेकिन ऐसा कोई भी उद्देश्य नहीं है, जिसके लिए वो किसी की हत्या करें. गांधी जी की ये बात, उनके द्वारा गढ़े गए कई सिद्धांतों में से एक है. उन्होंने हमेशा सत्य और अहिंसा का दामन थामे रखा. आज भी भारत को गांधी और बुद्ध के देश के तौर पर जाना जाता है. ऐसे देश के तौर पर जहां सभी के लिए जगह है. कोई गोडसे किसी गांधी को तो मार सकता है, लेकिन उनके विचारों को नहीं. वो विचार जो भारत देश को उसकी पहचान देते हैं. इस पहचान को गोलियों से छलनी करना संभव नहीं है.

वीडियो- अहिंसा को लेकर महात्मा गांधी का अंतिम प्रयोग क्या था?

