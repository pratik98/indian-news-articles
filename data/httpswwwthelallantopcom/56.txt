पिछले साल असम के धुबरी जिले से एक 14 साल की लड़की गायब हो गई. परिवार ने लापता होने की FIR दर्ज कराई. अब उस लड़की का पता राजस्थान के बाड़मेर जिले में मिला है. पुलिस उसे वापस घर लाने की तैयारी कर रही है. इस तैयारी के साथ कुछ ऐसी भी जानकारियां सामने आई हैं, जिनके बारे में जानकर सामान्य रह पाना मुश्किल है. ये पूरा मामला महिलाओं की तस्करी की भयावहता की एक बानगी है.

क्या है पूरा मामला?

अंग्रेजी अखबार इंडियन एक्सप्रेस में जो रिपोर्ट छपी है, उसके मुताबिक Assam Police ने बताया है कि लड़की को उसको एक साल के बच्चे के साथ घर भेजने की तैयारी की जा रही है. यह बच्चा उस लड़की की जबरन शादी के बाद पैदा हुआ है. लड़की को किडनैप करने के बाद बाड़मेर के एक आदमी को बेच दिया गया था.

रिपोर्ट के मुताबिक, पीड़िता ने बाड़मेर की बाल विकास कमेटी को बताया कि वो अपने घर से एक दोस्त के साथ निकली थी. उसे ड्रग्स दिया गया और फिर किडनैप कर लिया गया. बाद में उसे बेच दिया गया. मुस्लिम होने के बाद भी उसकी शादी हिंदू रीति रिवाजों से कराई गई. जब उसने जबरन की इस शादी का विरोध किया तो उसके माता पिता को मारने की धमकी दी गई. लड़की को खरीदने के बाद जबरन उसका पति बना शख्स भी उसे बेरहमी से मारता पीटता और जबरन यौन संबंध बनाता. वो उसे फोन का भी इस्तेमाल नहीं करने देता.

इस बीच नाबालिग लड़की ने एक बच्चे को जन्म दिया. जिसके बाद उस शख्स ने उसे फोन यूज करने की मंजूरी दी. लड़की को अपने भाई का नंबर याद था. ऐसे में उसने सीधे अपने भाई को फोन मिला दिया. भाई ने स्थानीय पुलिस से संपर्क किया और स्थानीय पुलिस ने फोन नंबर के सहारे लड़की की लोकेशन ट्रैक की. पता चला कि वो बाड़मेर में है. जिसके बाद बाड़मेर पुलिस से संपर्क के जरिए 14 सितंबर को लड़की को रेस्क्यू किया गया.

पीड़िता ने अंग्रेजी अखबार इंडियन एक्सप्रेस को बताया कि जब भी वो अपने घर जाने की बात कहती थी, तो उसका पति कहता कि उसने उसको खरीदने के लिए मोटी रकम दी है और वो उसे कहीं भी नहीं जाने देगा. फिलहाल, पुलिस ने लड़की को उसके पिता के साथ वापस भेजा है. पुलिस ने यह भी बताया कि लड़की ने अपने बच्चे को साथ ले जाने की इच्छा जताई, ऐसे में बच्चे को भी साथ में भेज दिया गया है.

इस मामले में फिलहाल के तौर पर बाड़मेर के आरोपी शख्स के खिलाफ कोई कार्रवाई नहीं हुई है. बाड़मेर पुलिस का कहना है कि असम पुलिस के निर्देश के मुताबिक आरोपी के खिलाफ कार्रवाई होगी क्योंकि मूल FIR असम में ही दर्ज हुई है. बाड़मेर पुलिस की तरफ से यह भी कहा गया कि आरोपी के खिलाफ रेप का मामला दर्ज होगा और क्योंकि लड़की नाबालिग है, ऐसे में पॉक्सो एक्ट की धाराएं भी लगेंगी.

जब अक्षरधाम पर आतंकी हमले का सबूत पाकिस्तान के अखबार में छपे शोक संदेश से मिला-