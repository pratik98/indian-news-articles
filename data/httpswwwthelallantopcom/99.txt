दावा

बिग बॉस विजेता और टीवी ऐक्टर सिद्धार्थ शुक्ला नहीं रहे. 40 साल की उम्र में मुंबई में उनका देहांत हो गया. प्राप्त जानकारी के मुताबिक, सिद्धार्थ के आखिरी पलों में उन्हें मुंबई के कूपर अस्पताल ले जाया गया था. मौत की क्या वजह रही, इस बारे में विस्तार से पोस्टमोर्टम रिपोर्ट में ही पता चल पाएगा. हालांकि, प्राथमिक तौर पर उनकी मौत का कारण हार्ट अटैक माना जा रहा है.

इस बीच एक वीडियो फुटेज वायरल हो रही है जिसमें एक शख़्स कुछ पल की बेचैनी के बाद अचानक सीढ़ियों से नीचे गिर जाता है. सोशल मीडिया यूज़र्स दावा कर रहे हैं कि ये वीडियो सिद्धार्थ शुक्ला के आखिरी पलों का है.

वेरिफाइड फेसबुक पेज- Sunita Pathak ने वीडियो शेयर किया गया है. (आर्काइव)

कैप्शन में लिखा है- एक्टर सिद्धार्थ शुक्ला की सीसीटीवी फुटेज

पड़ताल

हमने दावे की पड़ताल की तो पाया कि ये घटना मुंबई की नहीं, बेंगलुरू की है. वीडियो में सीढ़ियों से लुढ़क, बेसुध हुआ शख़्स ऐक्टर सिद्धार्थ शुक्ला नहीं हैं.

वीडियो पर टाइम स्टैंप लगी है, जिसके मुताबिक, ये घटना 25 अगस्त 2021 की है. यानी कम से कम एक हफ़्ता पुरानी.

रिवर्स इमेज सर्च और कीवर्ड्स की मदद से खोजने पर हमें एक कन्नड वेबसाइट पर ये तस्वीर मिली.

इस रिपोर्ट में घटना को बेंगलुरू के बनशंकरी इलाके में बने गोल्ड्स जिम का बताया गया. एक अन्य कन्नड वेबसाइट– Newsfirstlive.in पर भी यही जानकारी हमें मिली.

हमने गोल्ड्स जिम, बनशंकरी के प्रबंधकों से संपर्क किया. उन्होंने बताया,

“ये घटना 25 अगस्त की है. अचानक हार्ट अटैक होने की वजह से वो शख़्स सीढ़ियों से लुढ़क गया था.”

बेंगलुरू पुलिस ने भी घटना की तस्दीक की है. उन्होंने बताया,

घटना बेंगलुरू के बनशंकरी पुलिस स्टेशन इलाके की ही है. वीडियो में दिख रहे शख़्स को अस्पताल ले जाया गया था. हालांकि डॉक्टर्स ने कहा था कि अस्पताल पहुंचने से पहले ही शख़्स की मौत हो चुकी थी.

ऐक्टर सिद्धार्थ शुक्ला की जब मौत हुई तो वो मुंबई में मौजूद थे. पोस्टमोर्टम के लिए उनके शव को मुंबई के ही कूपर अस्पताल ले जाया गया है.

नतीजा

ऐक्टर सिद्धार्थ शुक्ला के आखिरी पलों की CCTV फुटेज के नाम पर वायरल वीडियो असल में बेंगलुरू के बनशंकरी इलाके की है. यहां के एक जिम में ट्रेनिंग करने वाले शख़्स की मौत हार्ट अटैक की वजह से हो गई थी. जिम प्रबंधक और स्थानीय पुलिस- दोनों ने इस बात की पुष्टि की है.

वीडियो: अमेरिकी सेना के बचे हेलिकॉप्टर्स से क्या तालिबान ट्रेनिंग ले रहा है?

