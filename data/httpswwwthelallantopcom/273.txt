फिल्मी दुनिया की छोटी-बड़ी खबरें एक जगह जाननी हो तो आप बिल्कुल सही जगह पर हैं. नीचे आपको एंटरटेनमेंट इंडस्ट्री से जुड़ी अपडेट्स मिल जाएंगी. आज पढ़िए एक्ट्रेस जेनेलिया देशमुख के बारे में. जिन्होंने ट्रोल्स को करारा जवाब दिया है. अक्षय की ‘अतरंगी रे’ के बारे में जो थिएटर्स नहीं डायरेक्ट ओटीटी पर रिलीज़ हो सकती है. साथ ही रश्मिका मंदाना की फिल्म ‘पुष्पा’ के बारे में जिसका फर्स्ट लुक आ गया है.

1. रणबीर कपूर की फिल्म ‘शमशेरा’ का फर्स्ट लुक आया

पहली खबर रणबीर कपूर की. उनके बर्थडे पर ‘शमशेरा’ के मेकर्स ने उनका फर्स्ट लुक रिवील कर दिया है. इस न्यू पोस्टर में रणबीर कपूर के बाल खुले हुए हैं. वो काफी इंटेंस लुक में नज़र आ रहे हैं.

18 मार्च 2022 को रिलीज़ होने वाली ‘शमशेरा’ को करण मल्होत्रा ने डायरेक्ट किया है. जिसमें रणबीर के साथ वाणी कपूर और संजय दत्त भी दिखाई देंगे.

2. एक्टर विजय के पिता ने कहा, बेटे संग रिश्ते ठीक नहीं

सिनेमा शो के एक एपिसोड में हमने आपको बताया था कि साउथ के एक्टर विजय ने अपने माता-पिता और कुछ अन्य लोगों के खिलाफ शिकायत दर्ज करवाई थी. अब उनके पिता एस.ए. चंद्रशेखर ने विजय के नाम से बने संगठन को खत्म कर दिया है. कुछ समय पहले उन्होंने एक संगठन की शुरूआत की थी. इस पार्टी का नाम रखा था ‘ऑल इंडिया थलपति विजय मक्कल इयक्कम’. हालांकि विजय ने ये साफ कर दिया था कि इस पार्टी से उनका कोई लेना-देना नहीं है. विजय के पिता ने रिसेंटली दिए इंटरव्यू में बेटे संग अपने रिश्ते पर बात की. कहा, ”हां विजय और मेरे बीच कुछ दिक्कतें हैं. लेकिन विजय और उनकी मां शोभा के बीच सबकुछ ठीक है. वो रेग्युलर मिलते हैं और बात-चीत करते हैं. और वो दोनों खुश हैं.” चंद्रशेखर ने इस बात का दावा भी किया है कि उन्होंने विजय के नाम से बनाए संगठन को खत्म कर दिया है.

3. चीप, बेशर्म-वल्गर आंटी वाले कमेंट पर जेनेलिया का जवाब

‘मस्ती’, ‘तेरे नाल लव हो गया’ और ‘तुझे मेरी कसम’ जैसी फिल्मों में नज़र आने वाली जेनेलिया देशमुख, रितेश देशमुख के साथ अरबाज़ खान के चैट शो ‘पिंच 2’ पर पहुंची थीं. इस शो का एक फॉर्मेट चर्चा में रहता है. इसमें स्टार्स को ट्रोल्स के कुछ कमेंट्स पढ़ाए जाते हैं. जिनका जवाब उन्हें देना पड़ता है. इस सेग्मेंट में अरबाज़ खान ने एक यूजर का कमेंट पढ़ा. जिसमें लिखा था, ”आपकी उम्र चेहरे से मैच नहीं करती, खासकर जब आप शादीशुदा हों और आपके दो बच्चे हों दादी अम्मा. आपकी ओवरएक्टिंग से बच्चे भी हैरान और शर्मिंदा होंगे. ऐसी ओवरएक्टिंग तो हम भी नहीं करते हैं.”

अरबाज़ के इस कमेंट को पढ़ने के बाद जेनेलिया ने भी शॉकिंग रिएक्शन दिया. जेनेलिया ने कहा कि, ”मुझे नहीं लगता कि घर पर उनका दिन अच्छा बीत रहा होगा. मुझे उम्मीद है कि आप ठीक होंगे, भाईसाहब.” शो पर रितेश के उस वायरल वीडियो पर भी बात हुई जिसमें रितेश देशमुख प्रीति ज़िंटा का हाथ पकड़कर उनसे बात कर रहे थे. जेनेलिया भी वहीं खड़ी थीं और काफी सीरियस एक्सप्रेशन दे रही थीं. इस वीडियो की बात करते ही रितेश और जेनेलिया ज़ोर से हंसने लगे. रितेश ने जेनेलिया के हाथों को उसी तरह से चूमकर जवाब दिया जैसे उन्होंने प्रीति जिंटा के हाथों को चूमा था. जेनेलिया और रितेश ने ऐसे कई कमेंट्स का कूल अंदाज़ में जवाब दिया. इस शो को 30 सितंबर को टेलीकास्ट किया जाएगा.

4. रश्मिका मंदाना की फिल्म ‘पुष्पा’ का फर्स्ट लुक आ गया है

रश्मिका मंदाना और अल्लु अर्जुन की फिल्म ‘पुष्पा’ का फर्स्ट लुक रिलीज़ हो गया है. ओरिजनली तेलुगु भाषा में बनने वाली ये फिल्म तमिल, मलयालम, कन्नड़ और हिंदी में भी रिलीज़ की जाएगी. इसके नए पोस्टर में रश्मिका, ज़मीन पर बैठी हैं. उनके सामने साड़ी, चूड़ी, गजरा बेसिकली सजने-संवरने का सामान रखा है. रश्मिका के किरदार का नाम ‘श्रीवल्ली’ है.

मूवी आंध्र प्रदेश की पहाड़ियों में लाल चंदन की होने वाली तस्करी को दिखाएगी. फिल्म को दो भागों में रिलीज़ किया जाएगा. रश्मिका की इस फिल्म के फर्स्ट पार्ट को इस साल क्रिसमस पर रिलीज़ किया जाएगा.

5. पृथ्वीराज की ‘ड्राइविंग लाइसेंस’ के रीमेक में अक्षय कुमार

आने वाले समय में अक्षय कुमार बहुत सी फिल्मों में नज़र आने वाले हैं. जैसे ‘सूर्यवंशी’, ‘अतरंगी रे’, ‘बच्चन पांडे’, ‘राम सेतू’, ‘पृथ्वीराज’, ‘रक्षाबंधन’. लिस्ट तो बहुत लंबी है. ये कहना बिल्कुल गलत नहीं होगा कि अक्षय इंडस्ट्री के सबसे बिज़ी सितारों में से एक हैं. खबर है कि अक्षय ने अपने नेक्स्ट प्रोजेक्ट पर काम भी शुरू कर दिया है. ये फिल्म पृथ्वीराज की मलयालम हिट फिल्म ‘ड्राइविंग लाइसेंस’ का हिंदी रीमेक होगी. जिसे डायरेक्ट करेंगे राज मेहता और प्रड्यूस करेंगे करण जौहर. सब कुछ ठीक रहा तो जनवरी 2022 से इसकी शूटिंग शुरू होगी और 40 दिनों के अंदर इसे पूरा कर लिया जाएगा.

6. अली फज़ल को बुसान फिल्म फेस्टिवल में मिला नॉमिनेशन

अली फज़ल बीते दिनों नेटफ्लिक्स की एंथोलॉजी ‘रे’ में नज़र आए थे. उनकी स्टोरी ‘फरगेट मी नॉट’ के लिए उनका नाम बुसान फिल्म फेस्टिवल में बेस्ट एक्टर के लिए नॉमिनेट किया गया है. फेस्टिवल के सेक्शन एशिया कटेंट अवॉर्ड्स के लिए उनका नाम नॉमिनेट किया गया है. श्रीजीत मुखर्जी के डायरेक्शन में बनी इस फिल्म की कहानी सत्यजीत रे की एक स्टोरी से इंस्पायर्ड थी.

Ali so proud of you! Fully cognizant of the fact that this is just the beginning for you my love @alifazal9 ❤️💖👏🏼 https://t.co/fxG9hAcZQZ — TheRichaChadha (@RichaChadha) September 28, 2021

जिसमें अली एक कॉर्पोरेट इंडस्ट्री से जुड़े हुए शख्स का रोल निभा रहे हैं. नुसरत भरूचा को भी उनकी सीरीज़ ‘अजीब दास्तां’ के लिए नॉमिनेट किया गया.

7. नवंबर में रिलीज़ होगी कार्तिक आर्यन की फिल्म ‘धमाका’?

कार्तिक आर्यन की फिल्म ‘धमाका’ को लेकर कई महीनों से बज़ बना हुआ है. राम माधवानी की इस टेरर-मीडिया थ्रिलर फिल्म को थिएटर्स में नहीं बल्कि डायरेक्ट ओटीटी प्लेटफॉर्म नेटफ्लिक्स पर रिलीज़ किया जाएगा. मीडिया रिपोर्ट्स की मानें तो इस साल नवंबर में इसे प्रीमियर किया जा सकता है. वैसे मेकर्स की तरफ से अभी तक कोई डेट डिसाइड नहीं की गई है. मगर बताया जा रहा है कि इसे तीन या चार नवंबर को रिलीज़ किया जा सकता है.

8. ओटीटी प्लेटफॉर्म पर रिलीज़ होगी अक्षय-सारा की ‘अतरंगी रे’?

कार्तिक की ‘धमाका’ के बाद अक्षय की ‘अतरंगी रे’ की तरफ से भी ऐसी ही खबरें आ रही हैं. रिपोर्ट्स के मुताबिक आनंद एल राय की ये फिल्म नेटफ्लिक्स पर रिलीज़ की जाएगी. अक्षय कुमार के साथ-साथ कई बड़े स्टार्स के फिल्मों की रिलीज़ डेट अगले साल तक के लिए बुक हो चुकी हैं.’अतरंगी रे’ के मेकर्स नहीं चाहते कि उनका किसी भी फिल्म से क्लैश हो. इसलिए वो मूवी को डायरेक्ट ओटीटी पर ही रिलीज़ कर सकते हैं.

9. 16 अक्टूबर को रिलीज़ होगी विक्की की ‘सरदार ऊधम सिंह’

विक्की कौशल की फिल्म ‘सरदार ऊधम सिंह’ की रिलीज़ डेट आ गई है. फिल्म 16 अक्टूबर को एमेज़ॉन प्राइम पर रिलीज़ होगी. विक्की कौशल ने अपने इंस्टाग्राम पर फिल्म के नए टीज़र को शेयर किया. जिसमें वो सरदार ऊधम सिंह के लुक में नज़र आ रहे हैं. विक्की ने इस टीज़र को शेयर करते हुए लिखा, ”उनका नाम हमारे इतिहास में दर्ज है और उनके मिशन ने पूरे देश को हिला कर रख दिया. सरदार उधम सिंह के स्थान पर कदम रखना एक अविश्वसनीय सम्मान की बात है.”

View this post on Instagram A post shared by Vicky Kaushal (@vickykaushal09)

शूजीत सरकार के निर्देशन में बनी रही इस फिल्म की शूटिंग पिछले साल ही पूरी हो चुकी थी. मगर कोरोना की वजह से इसे रिलीज़ नहीं किया जा पा रहा था.

10. सिंगर अफसाना खान ‘बिग बॉस 15’ से बाहर निकल आईं हैं

‘बिग बॉस 15’ जल्द ही टीवी पर टेलीकास्ट होने वाला है. शो के कंटेस्टेंट भी फाइनल हो चुके हैं. इनमें एक नाम ‘तितलियां’ सॉन्ग फेम पंजाबी सिंगर अफसाना खान भी है. मगर शो के शुरू होने से पहले ही वो बाहर हो गई हैं. वजह है उनकी तबीयत. पैनिक अटैक होने की वजह से उन्होंने शो से खुद को अलग कर लिया है. अफसाना ने अपनी इंस्टा स्टोरी पर कुछ मीडिया रिपोर्ट्स शेयर करते हुए बताया कि वो शो से अलग हो गई हैं. यहीं नहीं उन्होंने इसके लिए अपने फैन्स से भी माफी मांगी. शो में एंट्री से पहले ही उन्हें होटल के कमरे में घबराहट होने लगी, जिसके बाद उन्हें मेडिकल सुविधा दी गई.

तो ये थीं आज की बड़ी खबरें. आप चाहें तो इसे वीडियो फॉर्म में भी देख सकते हैं. इसे रोज़ाना शाम 6 बजे हमारे यू-ट्यूब चैनल पर शेयर किया जाता है.

वीडियो: दी सिनेमा शो: सोनू सूद ने IT Raid के बारे में कहा- इस वक्त हर कोई सेफ होना चाहता है