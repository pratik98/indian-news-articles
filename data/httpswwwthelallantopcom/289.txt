‘स्कैम 1992’ में हर्षद मेहता का रोल करने के बाद प्रतीक गांधी रातों-रात स्टार बन गए. अब एक के बाद एक उनकी कई फिल्में और सीरीज़ आ रही हैं. फिलहाल वो अपनी पहली हिंदी फिल्म ‘भवाई’ के प्रमोशंस में व्यस्त हैं. पहले इस फिल्म का नाम था ‘रावण लीला’. मगर धार्मिक भावनाओं के आहत होने वाले विवाद के बाद इसका नाम बदलकर ‘भवाई’ कर दिया गया. इस फिल्म में प्रतीक एक एक्टर का रोल कर रहे हैं, जिसे रामलीला में रावण का किरदार निभाने का मौका मिलता है. इसी प्रमोशन के सिलसिले में दिए एक इंटरव्यू में प्रतीक ने बताया कि उन्होंने अपने जीवन में बहुत स्ट्रगल किया है. एक समय तो ऐसा भी आया, जब मुंबई में लंबा समय गुज़ार चुकने के बाद भी उनकी फैमिली बेघर हो गई थी.

प्रतीक की अगली फिल्म ‘भवाई’ का ट्रेलर आप यहां देख सकते हैं-

सिनेमा पोर्टल बॉलीवुड बबल से बात करते हुए प्रतीक बताते हैं कि इस तरह की समस्याओं से उन्होंने कैसे डील किया. वो कहते हैं-

‘‘आर्थिक दिक्कतों से लेकर मेडिकल प्रॉब्लम तक, मैंने सबकुछ देखा है. मगर मुझे कभी ऐसा नहीं लगा कि मैं टूट रहा हूं या खुद पर डाउट कर रहा हूं. मैं ऐसा आदमी हूं, जो प्रॉब्लम देखते ही उसके उपाय के बारे में सोचने लगता हूं. मेरा दिमाग इसी तरह से ट्रेंड है.”

अपने जीवन के सबसे मुश्किल दौर के बारे में चर्चा करते हुए प्रतीक गांधी बताते हैं-

”मुझे लगता है, सब लोग अपनी लाइफ में इस तरह की चीज़ों से गुज़रते हैं. घर पर कुछ मेडिकल इमरजेंसी थी. चाहे वो मेरी पत्नी का ब्रेन ट्यूमर हो या मेरे पिता का कैंसर. आखिरकार 2018 में हमने उन्हें खो दिया. मुंबई में घर खरीदना बड़ी बात होती है. मुंबई में एक दशक से ज़्यादा समय गुज़ारने के बाद भी एक समय ऐसा था, जब हमारे पास घर नहीं था. अचानक से मेरी पूरी फैमिली बेघर हो गई. ऐसे वक्त में आप स्ट्रगल करते हैं. अलग-अलग तरीके से खुद को, अपने इमोशंस को और अपनी फैमिली को संभालने की कोशिश करते हैं. जब आपका भरा-पूरा परिवार हो और अपनी स्टेबल जॉब छोड़कर इस तरह की चीज़ों में (एक्टिंग) आते हो, तो वो अलग स्ट्रगल है.”

प्रतीक ‘भवाई’ के बाद आने वाले दिनों में अजय देवगन के प्रोडक्शन में बन रही वेब सीरीज़ ‘सिक्स सस्पेक्ट्स’ में नज़र आएंगे. इस सीरीज़ को तिग्मांशु धूलिया डायरेक्ट कर रहे हैं. इसके अलावा वो एमेज़ॉन मिनी टीवी के लिए ‘शिम्मी’ नाम की एक शॉर्ट में दिखाई दे रहे हैं. ये फिल्म 17 सितंबर को रिलीज़ हो चुकी है. आप उसे फ्री में एमेज़ॉन के शॉपिंग ऐप के मिनी टीवी सेग्मेंट में जाकर देख सकते हैं.

वीडियो देखें: ‘स्कैम 1992’ वाले प्रतीक गांधी की ‘रावण लीला’ के ट्रेलर पर बवाल हो सकता है!