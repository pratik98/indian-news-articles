फिल्मी दुनिया से जुड़ी तमाम छोटी और बड़ी खबरें आपको यहां पढ़ने को मिल जाती है. खबर चाहे इंटरनेशनल सिनेमा की हो, नेशनल सिनेमा की या रीजनल सिनेमा की. हर खबर आपको यहां मिल जाती है. आज की खबरें आप नीचे पढ़ सकते हैं.

1. ग्लोबल फैन इवेंट ‘टुडुम’ में दिखी नए शोज़ की झलक

पहली खबर नेटफ्लिक्स के ग्लोबल फैन इवेंट ‘टुडुम’ की. जिसमें प्लेटफॉर्म पर रिलीज़ होने वाली बहुत सी वेब सीरीज़ और फिल्मों का फर्स्ट लुक और फुटेज दिखाया गया. तीन घंटे लंबे चले इस इवेंट में ‘एक्सट्रैक्शन 2’, ‘रेड नोटिस’, ‘द विचर 2’ जैसे 100 शोज़ के फर्स्ट लुक और फुटेज दिखाए गए. ड्वेन जॉनसन, गैल गडोट और रायन रेनोल्ड्स की ‘रेड नोटिस’ का एक क्लिप रिलीज़ किया गया. जिसमें तीनों स्टार्स कमाल का एक्शन करते दिख रहे हैं. ये मूवी 12 नवंबर को नेटफ्लिक्स पर रिलीज़ होगी.

क्रिस हेम्सवर्थ की ‘एक्सट्रैक्शन 2’ की भी झलक दिखाई दी. इसके अलावा मूवी ‘डोन्ट लुक अप’ और ‘मनी हाइस्ट 5’ वॉल्यूम 2 के भी फुटेज दिखाई दिए. जिसे इस साल दिसंबर में रिलीज़ किया जाएगा.

2. ‘सूर्यवंशी’, ‘लाल सिंह चड्ढा’, ’83’ की रिलीज़ डेट अनाउंस

कोरोना और लॉकडाउन का असर इंडियन थिएटर्स पर सबसे ज़्यादा पड़ा है. साल 2020 से ही बहुत सी फिल्में रिलीज़ के लिए अटकी पड़ी हुई हैं. 26 सितंबर को महाराष्ट्र के सीएम उद्धव ठाकरे ने थिएटर्स खोलने की इजाज़त दे दी. इसके बाद कई महीनों से अटकी पड़ी फिल्मों की रिलीज़ डेट्स खटाखट अनाउंस कर दी गईं. हम आपको उन सभी फिल्मों की रिलीज़ डेट्स बताते हैं. शुरू करेंगे 2021 में रिलीज़ होने वाली फिल्मों से. इस साल, ‘भवाई’, एक अक्टूबर को, ‘सूर्यवंशी’, दीवाली पर, ‘बंटी और बबली 2’, 19 नवंबर को, ‘सत्यमेव जयते 2’, 26 नवंबर को, ‘तड़प’, 3 दिसंबर को, ‘चंडीगढ़ करे आशिकी’, 10 दिसंबर को, रणवीर सिंह की ’83’, क्रिसमस पर और शाहिद कपूर की ‘जर्सी’, 31 दिसंबर को रिलीज़ होगी. वहीं अगले साल यानी 2022 में अक्षय की ‘पृथ्वीराज’, 21 जनवरी को, ‘लाल सिंह चड्ढा’ अगले साल वैलेंटाइन डे पर, ‘जयेशभाई जोरदार’, 25 फरवरी को, बच्चन पांडे, चार मार्च को, ‘शमशेरा’, 18 मार्च को, ‘भूल-भुलैया 2’, 25 मार्च को, ‘मे-डे’, 29 अप्रैल को, ‘हीरोपंती 2’, 6 मई को, ‘विक्रम-वेधा रीमेक’, 30 सितंबर को और ‘राम सेतु’ अगले साल दीवाली पर रिलीज़ होगी.

इन सभी के अलावा अक्षय कुमार की फिल्म ‘रक्षाबंधन’ 11 अगस्त 2022 को रिलीज़ होगी. वहीं प्रभास और सैफ अली खान की ‘आदिपुरुष’ को भी 11 अगस्त 2022 को रिलीज़ किया जाना है. आने वाले टाइम में अगर मेकर्स ने इन फिल्मों की रिलीज़ डेट नहीं बदली तो ये साल 2022 की बिग क्लैश साबित हो सकती है.

3. अर्जुन बिजलानी ‘खतरों के खिलाड़ी 11’ के विनर बने

‘खतरों के खिलाड़ी 11’ का ग्रैंड फिनाले 26 सितंबर की रात ऑन एयर किया गया. शो के विनर बने अर्जुन बिजलानी. उनकी टक्कर थी दिव्यांका त्रिपाठी से. दिव्यांका शो की फर्स्ट रनरअप रहीं. वहीं विशाल सिंह सेकेंड रनरअप रहे. विशाल ने फिनाले स्टंट में गेम छोड़ दिया था. अर्जुन ने विनर अनाउंसमेंट का वीडियो अपने इंस्टाग्राम पर शेयर किया.

View this post on Instagram

A post shared by Arjun Bijlani (@arjunbijlani)

शो जीतने के बाद उन्हें ‘खतरों के खिलाड़ी’ की ट्रॉफी, 20 लाख रुपये और एक कार ईनाम में मिली है. अर्जुन और दिव्यांका के अलावा टॉप 5 में श्वेता तिवारी, वरुण सूद और विशाल आदित्य सिंह का नाम शामिल था.

4. आमिर खान की को-स्टार रहीं एक्ट्रेस की माली हालत खस्ता

आमिर खान की फिल्म ‘लगान’ में ‘केसरिया’ का रोल निभाने वाली एक्ट्रेस परवीना बानो इन दिनों चर्चा में हैं. वजह है उनका एक इंटरव्यू. आज तक को दिए इस इंटरव्यू में परवीना ने बताया कि वो, बीते 11 साल से बेरोज़गार हैं. सिर्फ यही नहीं वो कई सालों से गंभीर बीमारी से भी जूझ रही हैं. परवीना ने बताया कि Cine and TV Artist’s Association उनकी मदद कर रहा है लेकिन अब उन्हें काम की सख्त ज़रूरत है. परवीना ने कहा, ”साल 2011 से ही मुझे गठिया है. ब्लड प्रेशर की समस्या थी, जिसके बाद ब्रेन स्ट्रोक और लकवा स्ट्रोक भी हुआ. मैं कई सालों से इस परेशानी से गुज़र रही हूं.” परवीना ने आमिर खान से भी मदद की गुहार लगाई. कहा, ”आमिर खान को मेरी बीमारी के बारे कुछ पता नहीं था. अगर पता होता तो वो मेरी मदद करते. बस मैं उनसे कहना चाहती हूं कि मुझे अपने ऑफिस में ही काम दे दो.” ‘लगान’ के अलावा परवीना, ‘कोहराम’, ‘लाल सलाम’, ‘पिंजर’ और ‘अब तुम्हारे हवाले वतन साथियों’ जैसी फिल्मों में नज़र आ चुकी हैं.

5. आईपीएस ऑफिसर ने अक्षय की फोटो में गलती निकाली

अक्षय कुमार की फिल्म आने वाली है, नाम है ‘सूर्यवंशी’. जिसकी रिलीज़ डेट भी अनाउंस हो गई है. इसी रिलीज़ के बारे में जानकारी देते हुए अक्षय ने एक फोटो सोशल मीडिया पर शेयर की. जिसमें अजय देवगन, रोहित शेट्टी, और रणवीर सिंह भी नज़र आ रहे हैं. अक्षय की इस फोटो में छत्तीसगढ़ के डीजीपी आरके विज ने एक गलती ढूंढ निकाली है. जिसके बाद अक्षय को उन्हें सफाई देनी पड़ी. दरअसल इस फोटो में अक्षय, अजय और रोहित शेट्टी खड़े होकर एक-दूसरे से बातें करते दिख रहे हैं. वहीं उनके सामने रणवीर सिंह टेबल पर बैठे नज़र आ रहे हैं.

अक्षय कुमार के ट्वीट को आरके विज ने रिट्वीट करते हुए लिखा, ”इंस्पेक्टर साहेब बैठे हैं तन कर और एसपी साहब खड़े, ऐसे नहीं होता है जनाब.” आरके विज के इस ट्वीट पर रिप्लाई करते हुए अक्षय कुमार ने लिखा, ”जनाब ये तो बिहाइंड द सीन फोटो है. हम कलाकार लोगों के लिए जैसे ही कैमरा ऑन हुआ, एकदम प्रोटोकॉल वापस. हमारे महान पुलिस बलों को हमेशा नमन. उम्मीद है कि जब आप फिल्म देखेंगे तो आपको पसंद आएगी.” इसके बाद आरके विज ने अक्षय के ट्वीट का रिप्लाई दिया. कहा कि वो ‘सूर्यवंशी’ ज़रूर देखने जाएंगें.

6. उल्टा मास्क पहनने पर सलमान खान बुरी तरह ट्रोल हो गए

कोरोना के टाइम में खुद को सेफ रखना ज़रूरी है. कहीं बाहर निकलने से पहले मास्क पहनना ज़रूरी है. मगर इसी मास्क पहनने को लेकर सलमान खान बुरी तरह ट्रोल हो गए हैं. हुआ ये कि 26 सितंबर की रात सलमान खान मुंबई एयरपोर्ट पर दिखाई दिए उन्होंने जो मास्क लगाया था उस पर लिखा था ‘एसके’ यानी सलमान खान. मगर सलमान ने ये मास्क उल्टा लगाया था.

बस फिर क्या लोगों ने उन्हें ट्रोल करना शुरू कर दिया. एक शख्स ने लिखा, ”पहले मास्क तो सीधा पहन, के.एस.”, दूसरे ने लिखा, ”कभी मास्क ना पहनने वाला इंसान जब मास्क पहनता है…सलमान खान का उल्टा मास्क इज़ प्रूफ.” सलमान की इस फोटो पर उनके उल्टे मास्क को लेकर भतेरे कमेंट आए. बताया जा रहा है कि सलमान, ‘टाइगर 3’ की शूटिंग पूरी करके ‘बिग बॉस 15’ की शूटिंग शुरू करेंगे.

7. आलिया की RRR का प्रमोशनल गाने का बजट छह करोड़

आलिया भट्ट जल्द ही रामचरण और जूनियर एनटीआर के साथ फिल्म RRR में नज़र आने वाली हैं. खबर है कि इस फिल्म के प्रमोशन के लिए एक स्पेशल सॉन्ग बनाया जा रहा है. बॉलीवुड हंगामा की रिपोर्ट के मुताबिक इस गाने का बजट छह करोड़ रुपयों का होगा. इस गाने में आलिया, रामचरण और जूनियर एनटीआर भी दिखेंगे. ये गाना बेसिकली फेस ऑफ सॉन्ग होगा. जिसमें तीनों स्टार्स के कुछ फैंस भी नज़र आ सकते हैं. इस गाने को सिर्फ प्रमोशन के लिए यूज़ किया जाएगा. सब कुछ ठीक रहा तो इसकी शूटिंग जल्द शुरू की जा सकती है.

8. गैब्रियला के भाई की गिरफ्तारी पर अर्जुन रामपाल की सफाई

अर्जुन रामपाल की गर्लफ्रेंड गैब्रियला डिमेट्रेड्स के भाई को एनसीबी ने ड्रग्स मामले में गिरफ्तार कर लिया था. जिसके बाद लोगों ने अर्जुन रामपाल को भी घेरा था. अर्जुन को ट्रोल भी किया था. अब अर्जुन रामपाल ने इस पूरे मामले में अपनी बात कही. उन्होंने एक लंबा-चौड़ा पोस्ट किया. लिखा, ”मैं यह बात सुनकर बहुत शॉक्ड हूं और मैं सदमे में हूं. यह बहुत दुखद है. पता नहीं मेरा नाम क्यों जान बूझकर इस मामले में घसीटा जा रहा है. मेरा उसके साथ कोई लेना नहीं है. मैं और मेरा परिवार देश के कानून का पालन करने वाले हैं. इस मामले में बस इतना हुआ है कि आरोपी मेरी गर्लफ्रेंड का भाई है. इसके अलावा हमारा उससे कोई दूर दूर तक नाता नहीं है. मैं मीडिया से निवेदन करता हूं कि वह मेरे नाम का उपयोग कर हेडिंग ना बनाएं. हम इस मामले से जुड़े हुए नहीं है. इसके अलावा हमारे परिवार में ऐसी खबरों के कारण संभ्रम की स्थिति हो जाती है. जो भी गलत करता है उसे देश के कानून के अनुसार सजा मिलनी चाहिए. कृपया कानून को अपना काम करने दें और बेवजह मेरा या मेरी गर्लफ्रेंड का नाम इसमें न घसीटे. मुझे विश्वास है कि आप मेरी सहायता करेंगे.” अर्जुन जल्द ही कंगना रनौत के साथ फिल्म ‘धाकड़’ में दिखाई देने वाले हैं.

9. तेलुगु फिल्मों के प्रड्यूसर वेंकट की हुई डेथ, लोगों ने किया याद

अब खबर एक लॉस की. तेलुगु फिल्म प्रड्यूसर जे.वी. वेंकट रेड्डी का निधन हो गया है. उन्हें किडनी से जुड़ी समस्या थी. जिसके इलाज के लिए वे हैदराबाद के एक प्राइवेट हॉस्पिटल में एडमिट थे. उनके निधन के बाद कई तेलुगु सितारों ने उन्हें याद किया. एक्टर रवि तेजा ने भी ट्वीट किया. लिखा, ”आर.आर. वेंकट गुरू के निधन के बारे में सुनकर बहुत दुख हो रहा है. मैं उनके परिवार और प्रियजनों के प्रति शोक प्रकट करता हूं.”

Really sad to hear about R.R Venkat garu’s passing away. One of the best producers I’ve worked with. Heartfelt condolences to his family and loved ones. 🙏 — Ravi Teja (@RaviTeja_offl) September 27, 2021

रवि तेजा के साथ डायरेक्टर गोपीचंद, सुरेन्द्र रेड्डी और तेलुगु इंडस्ट्री के कई बड़े लोगों ने वेंकट को याद किया. वेंकट ने आर. आर. मूवी मेकर्स बैनर तले कई फिल्मों को प्रड्यूस किया. जिसमें ‘किक’, ‘भानुमति’, ‘डॉन सीनू’, ‘लवली’ जैसी फिल्में शामिल हैं.

तो ये थी आज की बड़ी खबरें. आप चाहें तो इन खबरों को वीडियो फॉर्म में भी देख सकते हैं. इसे रोज़ाना शाम 06 बजे रिलीज़ किया जाता है.

वीडियो: दी सिनेमा शो: सिद्धार्थ की मौत के बाद रश्मि देसाई ने भावुक करने वाले कदम उठाया