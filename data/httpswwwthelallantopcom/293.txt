कपिल शर्मा. नो इंट्रोडक्शन नीडेड. सालों से आप वीकएंड्स पर इनका कॉमेडी शो देखते आ रहे हैं. हाल ही में ‘द कपिल शर्मा शो’ का नया सीज़न शुरू हुआ है. कपिल और उनके साथी कीकू शारदा, चंदन प्रभाकर, कृष्णा अभिषेक, सुदेश लहरी मिलकर इस बार हंसी के फव्वारे छुड़ा रहे हैं. कपिल ने अपने खुद के शो की शुरुआत कलर्स चैनल पर ‘कॉमेडी नाइट्स विथ कपिल’ से की थी, ये तो सबको पता है. लेकिन क्या आपको ये पता है कि असल में शो का आइडिया कहां से उपजा था? नहीं भी मालूम तो कोई बात नहीं. आज मालूम हो जाएगा. कि ‘द कपिल शर्मा शो’ की नींव असल में कैसे पड़ी थी. ये किस्सा खुद कपिल शर्मा ने हाल ही में दिए एक रेडियो इंटरव्यू के दौरान बताया. बोले,

“असल में ऐसा कोई शो ही नहीं था. मैं कलर्स के ऑफिस में था. उन्होंने मुझे बुलाया था. मुझसे पूछने कि क्या मैं शो होस्ट कर सकता हूं. मैंने उनसे पूछा कौनसा शो. उन्होंने कहा ‘झलक दिखला जा’. मैंने उनसे पूछा क्या करना होगा मुझे उसके लिए. उन्होंने कहा आप और मनीष पॉल मिलकर होस्ट करेंगे. मैंने कहा ठीक है. लेकिन उन्होंने मुझसे कहा कि पहले जाकर BBC नाम के प्रोडक्शन हाउस से मिल लें. मैं उनसे मिलने गया. मुझे देखने के बाद उन्होंने मुझसे कहा आप बहुत मोटे हैं. आप थोड़ा वज़न कम करो. मैंने वापस आकर चैनल को बताया कि उन्होंने मुझसे ऐसा कहा है. फ़िर चैनल ने उन्हें बुलाया और बताया कि ये व्यक्ति बढ़िया है. इसको होस्ट बनाते हैं. वज़न वो बाद में घटा लेगा. तो मैंने उनसे यूहीं पूछ लिया आप लोग कॉमेडी शो क्यों नहीं बनाते? उन्होंने मुझसे कहा सुनाओ क्या है आइडिया. मैंने उनसे दो दिन का समय मांगा. क्यूंकि मेरे पास उस वक़्त कोई आइडिया नहीं था. मैं घर गया और सोचने लगा कि क्या है जो मैं बेहतर कर सकता हूं. मुझे स्टैंडअप करते हुए, स्केच कॉमेडी करते हुए, कॉस्ट्यूम कॉमेडी करते हुए बहुत मज़ा आता था. मैंने सोचा जिन चीज़ो में मैं अच्छा हूं क्यों ना उन सब चीज़ों को एक शो में लाया जाए. मैंने शो का आइडिया पिच किया. उन्होंने मुझसे पूछा कितना लंबा चलेगा ये शो. स्टैंडअप, गैग्स, सेलेब्रिटी इंटरव्यू मिलाकर लगा था कि शो घंटे भर में निपट जाएगा. लेकिन जब हमने शो शूट किया तब वो 120 मिनट से भी ऊपर का निकल गया. और उन्हें सिर्फ 70 मिनट का कंटेंट चाहिए था. उन्हें समझ नहीं आ रहा था क्या रखें, क्या हटाएं. बात करते वक़्त ये सब चीज़ें समझ नहीं आतीं. हम सब ही बात करने में एक्सपर्ट हैं वैसे तो. लेकिन शो को बहुत प्यार मिला. आज भी मिलता है. हमने सिर्फ 25 एपिसोड्स प्लान किए थे. लेकिन हमने अब तक 500 से ऊपर एपिसोड्स कर लिए हैं.”

कपिल शर्मा कॉमेडी शो के साथ-साथ एक्टिंग में भी हाथ आज़माते रहते हैं. कपिल जल्द ही सोनी लिव की वेब सीरीज़ में भी नज़र आएंगे.

वीडियो: मलाइका अरोड़ा की चाल पर ट्रोल करने वालों ने तो हद ही कर दी!