अमिताभ बच्चन, इमरान हाशमी स्टारर फ़िल्म ‘चेहरे’ का ट्रेलर आ गया है. क्या है इस ‘चेहरे’ की ख़ास बातें, आइए जानते हैं.

# कहानी ‘चेहरे’ की

दिल्ली के निवासी हैं करन ओबेरॉय. एड एजेंसी के चीफ़ हैं. दिल्ली से 285 किलोमीटर दूर हिल स्टेशन से गुज़र रहे हैं. ज़ोरों की बर्फबारी हो रही है. तूफ़ान आया हुआ है. पेड़ गिर पड़े हैं. रास्ता बंद हो जाता है. करन फंस जाता है. उसकी मदद को 70 वर्षीय वीर सहाय आते हैं. वो करन को मौसम खुलने तक अपने बंगले में ठहरने का न्यौता देते हैं. करन न्यौता स्वीकार उनके साथ चल देता है. वहां पहुंच कर देखता है, बंगले में इंसाफ की मूर्ती रखी है. फांसी का फंदा टंगा है, जज का हथौड़ा रखा है. अजीबो-गरीब पेंटिंग्स टंगी हैं. करन को लगभग वीर सहाय के हमउम्र आनंद महंत, विक्रम मेहता और रत्न शाह भी वहां मिलते हैं. वीर सहाय बताते हैं, पेशे से वो सब फ़ौज़दारी के वकील हैं. बंगले में एक केयरटेकर भी है. शाम को सब खाते-पीते हैं, तब विक्रम मेहता करन को बताते हैं कि उन्हें अब एक खेल खेलना होगा. जिसे वो हर शाम खाने के बाद खेलते हैं. खेल में करन को मुल्ज़िम बनाया जाता है. घर में ही एक अदालत का माहौल बना दिया जाता है. धीरे-धीरे करन को इन सबका बर्ताव बेहद अजीब लगने लगता है. बंगले के एक कमरे में वो वीर सहाय की बेटी को भी बंधा हुआ पाता है. तब उसे अहसास होता है यहां वो किसी बड़े चक्कर में फंस गया है.

#चेहरा अलिफ़लैलवी दास्तान

‘चेहरे’ का ट्रेलर अमिताभ बच्चन के रहस्यमयी स्वर में बोले जा रहे संवाद के साथ शुरू होता है. ट्रेलर में दिखा हर सीन बहुत लेयर्ड लगता है. हर बात के कई मतलब निकलते हैं. हर सीन अपने आप में एक कहानी बयान कर रहा है. ट्रेलर में जितने भी किरदार दिखते हैं, वो फ़िल्म के नामानुसार अपने भीतर कई चेहरे छुपाए हुए दिखते हैं. रूमी जाफ़री ने फ़िल्म की डीटेलिंग बहुत बारीकी से की है. जैसे वीर सहाय के बंगले में तीन पेंटिंग्स लगीं हैं. एक पेंटिंग में हाथी किसी को कुचल रहा है, दूसरी पेंटिंग में एक वीर सहाय जैसे हुलिये वाला व्यक्ति एक बंधे हुए व्यक्ति को कुल्हाड़ी से काटने का आदेश देता हुआ दिख रहा है. फ़िल्म की सिनेमाटोग्राफी फ़िल्म के जॉनर के हिसाब से काफ़ी अच्छी लग रही है. हालांकि स्कोर बाकी सस्पेंस फिल्मों की तरह बेहद ही आम महसूस हो रहा है. फ़िल्म का मेन प्लॉट 2013 में रिलीज़ हुई परेश रावल और राजीव खंडेलवाल की फ़िल्म ‘टेबल नंबर 21’ की याद दिलाता है. सिर्फ याद दिलाता है, इसमें कोई बुरी बात नहीं है. अमिताभ बच्चन का लुक ‘बदला’ के लुक के करीब का लगता है.

#’चेहरे’ में चेहरे

वीर सहाय के ग्रे शेड में ढले किरदार में अमिताभ बच्चन ज़बरदस्त हैं. ट्रेलर की शुरुआत में उनका वॉइसओवर ही नए एक्टर्स के लिए एक पाठ है. आनंद महंत के रोल में अनु कपूर हैं. विक्रम मेहरा के रोल में रघुबीर यादव हैं. बंगले के केयरटेकर के रोल में आपको दिखेंगे शक्ति कपूर के सुपुत्र सिद्धांत कपूर. वीर सहाय की बेटी के रोल में क्रिस्टल डिसूज़ा हैं. फ़िल्म में नेहा नाम की लड़की का किरदार रिया चक्रवर्ती निभा रहीं हैं. लेकिन ट्रेलर में वो मात्र नैनो सेकंड के लिए दिखती हैं.

#चेहरा तसव्वुर भी, तस्वीर भी

रूमी जाफ़री कुछ दिनों पहले रिया के समर्थन में बात कर रहे थे. ये कह रहे थे की रिया को खूब काम मिलना चाहिए. लेकिन अपनी फ़िल्म के ट्रेलर में वो खुद रिया को ज्यादा शामिल करने से बचते दिख रहे हैं. खैर, बाकी बात ये है ‘चेहरे’ का ट्रेलर फ़िल्म देखने जाने की उत्सुकता पैदा करने में सफ़ल होता है. फ़िल्म देखने की हमारी उत्सुकता तो बढ़ गई है, अगर आपकी भी बढ़ गई है तो 9 अप्रैल 2021 को फ़िल्म सिनेमाघरों में आ जाएगी. अपने चेहरे पर मास्क लगाकर ‘चेहरे’ देखने जाइएगा. क्यूंकि कोविड इज़ स्टिल ऑन.

वीडियो:रिया चक्रवर्ती ने बताया था कि वो अमिताभ बच्चन और इमरान के ‘चेहरे’ में दिखेंगी