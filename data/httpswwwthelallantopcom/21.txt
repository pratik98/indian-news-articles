हार्दिक पंड्या. टीम इंडिया के प्रीमियम ऑलराउंडर. पिछले कुछ वक्त से पंड्या लगातार टीम इंडिया में रेगुलर हैं. और साथ ही वह इंडियन प्रीमियर लीग टीम मुंबई इंडियंस से भी जुड़े हैं. IPL और इंटरनेशनल लेवल पर अपने प्रदर्शन से नाम बना चुके पंड्या T20 वर्ल्ड कप के लिए टीम इंडिया में भी चुने गए हैं. लेकिन अब टीम में उनकी जगह पर संकट के बादल मंडराते दिख रहे हैं.

गौरतलब है कि पंड्या फिटनेस इशू के चलते IPL2021 में बोलिंग नहीं कर रहे. और इसी समस्या ने टीम इंडिया के सेलेक्टर्स और मैनेजमेंट का सरदर्द बढ़ा दिया है. और साथ ही लोग अब T20 वर्ल्ड कप टीम में उनकी जगह पर भी सवाल उठा रहे हैं. IPL के तुरंत बाद UAE और ओमान में ही वर्ल्ड कप का आयोजन होना है. और इससे पहले टीम इंडिया में एक ऑलराउंडर के तौर पर चुने गए पंड्या का बोलिंग ना करना लोगों को हजम नहीं हो रहा है.

# Hardik Pandya Fitness

लंबे वक्त से पंड्या अपनी पीठ की समस्या से जूझ रहे हैं. हालांकि उन्होंने इसी साल भारत के श्रीलंका टूर में बोलिंग की थी. लेकिन IPL2021 में उन्होंने अभी तक एक भी ओवर नहीं डाला है. और साथ ही वह फिटनेस के चलते ही UAE लेग में मुंबई के पहले दो मैचों में भी नहीं खेले थे. उनकी फिटनेस के बारे में मुंबई के कोच महेला जयवर्धने ने हाल ही में कहा था,

‘हम वो करने की कोशिश कर रहे हैं जो हार्दिक के लिए बेस्ट है. वह IPL में बोलिंग कर पाएंगे या नहीं, ये देखने वाली बात होगी. अभी के लिए, अगर हम बोलिंग के लिए उन पर ज्यादा प्रेशर डालेंगे तो शायद उन्हें और दिक्कत हो जाए और वह एक बल्लेबाज के रूप में भी हमारे काम ना आ पाएं.’

हालांकि, मुंबई भले ही हार्दिक से बोलिंग ना कराए लेकिन टीम इंडिया में तो वह बतौर ऑलराउंडर ही खेलते हैं. इसलिए वहां तो उन्हें बोलिंग करनी ही पड़ेगी. और क्रिकबज़ की एक रिपोर्ट के हवाले से क्रिकट्रैकर का दावा है कि टीम इंडिया के मैनेजमेंट का मानना है कि सिर्फ बल्लेबाज के तौर पर पंड्या टीम का बैलेंस खराब कर सकते हैं. जिसका सीधा अर्थ है कि पंड्या सिर्फ बल्लेबाज के तौर पर प्लेइंग XI का हिस्सा नहीं बन सकते.

लोगों का यह भी कहना है कि पूरी तरह से फिट और अच्छी फॉर्म में चल रहे शार्दुल ठाकुर का विकल्प भी आजमाया जा सकता है. स्टैंडबाइ के रूप में वर्ल्ड कप टीम में सेलेक्ट हुए शार्दुल को मुख्य टीम में जगह मिल सकती हैं. हालांकि अभी मुंबई को तीन मैच और खेलने हैं और हो सकता है कि हार्दिक इन मैचों में बोलिंग कर इन तमाम संदेहों को खारिज कर दें.

IPL 2021: एमएस धोनी ने IPL 2020 सीज़न के अपने बयान को याद दिलाकर क्या कहा?

