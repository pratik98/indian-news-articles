न्यायपालिका में महिलाओं की भागीदारी. इस मुद्दे पर बहस फिर तेज़ हुई है. 26 सितंबर को सुप्रीम कोर्ट की हालिया नियुक्तियों के सम्मान में सुप्रीम कोर्ट की महिला अधिवक्ताओं ने एक सम्मान समारोह आयोजित किया था. इस समारोह में जस्टिस एनवी रमन्ना ने कहा कि न्यायपालिका में महिलाओं का 50 प्रतिशत प्रतिनिधित्व उनका अधिकार है. हालांकि, सुप्रीम कोर्ट बार असोसिएशन के अध्यक्ष विकास सिंह ने इस कार्यक्रम की आलोचना की है. उन्होंने कहा कि बार असोसिएशन ने 13 महिला वकीलों के नाम का सुझाव दिया था कि उन्हें हाईकोर्ट में बतौर जज एलिवेट किया जाए. उन्होंने लिखा कि उनके सुझाव वाली लिस्ट कॉलेजियम के पास अटकी पड़ी है. और इसे लेकर CJI बार असोसिएशन से मिलने का वक्त ही नहीं दे रहे हैं.

कार्यक्रम में CJI Ramana ने क्या कहा?

समारोह में भारत के मुख्य न्यायाधीश एन वी रमन्ना भी मौजूद थे. CJI Ramana ने इस कार्यक्रम के दौरान कहा,

“अब समय आ गया है कि न्यायपालिका में महिलाओं का 50% प्रतिनिधित्व हो. यह कोई छोटा मुद्दा नहीं है, बल्कि हज़ारों सालों के दमन का मुद्दा है. यह कोई परोपकार की बात नहीं है. यह एक हक़ की बात है और आप इसके हक़दार हैं. दुर्भाग्यपूर्ण है कि कुछ चीज़ें बहुत देर से समझ में आती हैं.”

Demand 50% Reservation For Woman In The Judiciary, Not As Charity But As A Matter Of Right: CJI N.V. Ramana @shrutikapandeyy https://t.co/cFurxlzuhb — Live Law (@LiveLawIndia) September 26, 2021

प्रधान न्यायाधीश ने हज़ारों वर्षों से चले आ रहे महिलाओं के दमन को स्वीकार करते हुए कहा कि अब समय आ गया है कि हम सर्वोच्च न्यायालय और अन्य न्यायालयों में महिलाओं की मौजूदगी सुनिश्चित करवाएं और बढ़ाएं.

“न्यायपालिका के निचले स्तर में 30% से कम महिला जज हैं. हाईकोर्ट में 11.5% और सुप्रीम कोर्ट में भी सिर्फ़ 11-12 फ़ीसदी महिला जज हैं. बहुत कम महिलाओं को शीर्ष पदों पर जगह मिलती है. अधिकांश महिलाएं अभी भी गंभीर चुनौतियों का सामना कर रही हैं. बहुत मुश्किलों के बाद, हम अभी भी सुप्रीम कोर्ट की पीठ में महिलाओं का केवल 11-12% प्रतिनिधित्व हासिल कर पाए हैं.”

मुख्य न्यायाधीश ने आगे कहा,

“मैं इस बात से सहमत हूं कि एक असहज माहौल, बुनियादी ढांचे की कमी, शौचालयों की कमी, क्रेच की कमी, बैठने की जगह की कमी, भीड़ भरे कोर्ट रूम जैसे कुछ प्रमुख मुद्दे हैं जो सिस्टम को महिला वक़ीलों के लिए प्रतिकूल बनाते हैं. लेकिन इन्हें सुधारने की ज़रूरत है”

जस्टिस रमन्ना ने कहा कि अदालतों को इंफ्रास्ट्रक्चर को सुधारने की सख्त ज़रूरत है. उन्होंने बताया कि देश में 6000 अदालतें हैं. इनमें से 22 प्रतिशत में महिलाओं के लिए अलग से शौचालय नहीं है.

जस्टिस BV Nagratna ने क्या कहा?

CJI के अलावा जस्टिस बीवी नागरत्ना ने भी इस मुद्दे पर अपनी राय रखी. NDTV की रिपोर्ट के मुताबिक, जस्टिस नागरत्ना ने कहा,

“न्यायपालिका में महिलाओं की भागीदारी को बढ़ाना, व्यापक तरीकों से लैंगिक समानता को बढ़ावा देता है. न्यायिक अधिकारियों के तौर पर महिलाओं की विज़िबिलिटी कई मायनों में महिलाओं के ज्यादा प्रतिनिधित्व के रास्ते को मज़बूत कर सकती है. सरकार के अंदर भी महिलाओं को फैसला लेने वाले अधिकारों को मज़बूती मिल सकती है. महिला जजों की ज्यादा संख्या और ज्यादा प्रतिनिधित्व, उन महिलाओं को हौसला देता है जो न्याय की मांग करती हैं.”

जस्टिस नागरत्ना ने महिला वकीलों को भी एक खास सलाह दी. उन्होंने कहा कि महिला वकीलों को कानून की सभी शाखाओं में खुद को शामिल करना चाहिए. उन्हें लगातार अच्छा करने के लिए काम करना चाहिए. उन्होंने कहा कि अब ग्लास सीलिंग तोड़ने का वक्त आ गया है. जस्टिस नागरत्ना ने अपनी स्पीच में जो कुछ भी कहा, उसका सार यही है कि अगर जूडिशियरी में औरतों का प्रतिनिधित्व बढ़ता है, तो इसका असर हर स्तर पर, हर ब्रांच में होगा. फिर चाहे वो सरकार की विधायी और कार्यकारी शाखा ही क्यों न हो.

बता दें कि जस्टिस बीवी नागरत्ना उन नौ जजों में से एक हैं जिन्होंने बीते दिनों सुप्रीम कोर्ट के जज के तौर पर शपथ ली थी. सितंबर, 2027 में जस्टिस नागरत्ना देश की पहली महिला प्रधान न्यायाधीश बन सकती हैं.

1776 में अमेरिका आज़ाद न हुआ होता तो भारत अंग्रेजों का ग़ुलाम न बनता!

