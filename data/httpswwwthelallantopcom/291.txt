मशहूर फिल्म एक्टर हैं रणवीर शौरी. ‘खोसला का घोंसला’ जैसे कॉन्टेंट ड्रिवन सिनेमा से लेकर ‘एक था टाइगर’ जैसी मसाला फिल्मों का हिस्सा रह चुके हैं. रणवीर सोशल मीडिया पर एक्टिव रहते हैं. उनका अपना पॉलिटिकल अलाइनमेंट है, जिसकी वजह से वो चर्चा में बने रहते हैं. इन दिनों उनका एक ट्वीट वायरल हो रहा है. इस ट्वीट में उन्होंने प्रधानमंत्री नरेंद्र मोदी की तस्वीर के साथ गाली लिखी है. हालांकि वो गाली पीएम के लिए नहीं है. मगर लोग इस ट्वीट में इस्तेमाल हुई अमर्यादित भाषा को सेलेब्रिटी स्टेटस का दुरुपयोग मान रहे हैं.

रणवीर के उस ट्वीट का स्क्रीनशॉट आप यहां देख सकते हैं-

जैसे ही ये ट्वीट सोशल मीडिया पर आया, पब्लिक दो फाड़ हो गई. कुछ लोग रणवीर के राजनीतिक झुकाव का समर्थन कर रहे थे. बाकी लोग उनकी भाषा को लेकर बात कर रहे थे. लोगों का कहना है कि रणवीर शौरी एक सेलेब्रिटी हैं. उन्हें सोशल मीडिया पर ढेर सारे लोग फॉलो करते हैं. इसमें हर उम्र के लोग शामिल हैं. ऐसे में एक पब्लिक प्लैटफॉर्म पर गालियों का इस्तेमाल करना गलत है. सेलेब्रिटी होना बड़ी ज़िम्मेदारी का काम होता है. क्योंकि लोग आपको सिर्फ सोशल मीडिया पर ही नहीं रियल लाइफ में भी फॉलो करते हैं. लोगों को लगेगा कि रणवीर शौरी जैसा सेलेब्रिटी जब सोशल मीडिया पर गाली लिख सकता है, तो हम क्यों नहीं.

और कमाल की बात ये कि रणवीर ने न सिर्फ आपत्तिजनक भाषा में पोस्ट किया, जितने भी लोगों ने उन्हें भाषा सुधारने की बात कही या किसी भी तरह से उन्हें क्रिटिसाइज़ किया, रणवीर ने उन्हें भी बड़े बुरे तरीके से जवाब दिया. ये पहली बार नहीं है, जब उन्होंने गाली-गलौज भरी भाषा का इस्तेमाल किया है. वो इस मामले में हिस्ट्रीशीटर रह चुके हैं.

इस ट्वीट को करने के बाद रणवीर को लगा कि उन्होंने बड़ी फनी बात बोल दी है. अपनी तारीफ में कसीदे पढ़ते हुए, वो लिखते हैं-

”मेरे अंदर भी छुपा मीमर है ब्रोज़”

जब लोगों ने उनके पॉलिटिकल अलाइनमेंट को लेकर बात शुरू की, तो रणवीर ने उन्हें जवाब देते हुए लिखा-

”मुझे दोष मत दीजिए. सारी गलती अपोजिशन की है, जिनके पास इस देश को देने के लिए कुछ भी कंस्ट्रक्टिव नहीं है. 2014 से उनका एक ही एजेंडा रहा है- मोदी के प्रति नफरत.”

जब सोशल मीडिया पर गाली भरी भाषा का प्रयोग करने पर जनता ने रणवीर को आड़े हाथों लिया, तब उन्होंने आज सुबह ट्वीट करते हुए कहा-

”गुड मॉर्निंग, मैं कैप्शन के लिए बेहतर भाषा का प्रयोग कर सकता था. उसके लिए माफी. मैंने सबक सीख लिया है.”

रणवीर ने अपने करियर की शुरुआत 2002 में आई ‘एक छोटी सी लव स्टोरी’ नाम की फिल्म से की थी. आगे वो ‘जिस्म’, ‘लक्ष्य’, ‘नो स्मोकिंग’, ‘तितली’ और ‘सोनचिड़िया’ जैसी फिल्मों में नज़र आए.

वीडियो देखें: रणवीर शौरी ने सुशांत सिंह राजपूत, गॉडफादर और अवॉर्ड शो को लेकर बड़ी बातें कह दी हैं