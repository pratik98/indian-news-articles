25 सिंतबर शनिवार को नेटफ्लिक्स का पहला फैन फेस्ट टाइप का ग्लोबल इवेंट हुआ. नेटफ्लिक्स ने इस फैन इवेंट का नाम रखा ‘टुडुम’. आपके दिमाग में सवाल उठेगा ये टुडुम टुडुम क्या है. जब भी आप नेटफ्लिक्स पर उपलब्ध कुछ भी कंटेंट देखते हैं, नेटफ्लिक्स के लोगो के साथ आपको एक साउंड सुनाई पड़ता है बस वहीं से आया है ये ‘टुडुम’. इस इवेंट की टैग लाइन भी मस्त रखी उन्होंने, ‘आपने किया हुकुम… हमने किया टुडुम’.

शनिवार रात 9 बजे से नेटफ्लिक्स का ये फेन फेस्ट स्ट्रीम होने लगा. इस इवेंट में करीब 145 नेटफ्लिक्स स्टार्स ने शिरकत की. इस समारोह में नेटफ्लिक्स पर आने वाली बहुत सी फ़िल्मों के ट्रेलर, शोज़ के टीज़र वगैरह रिलीज़ किए गए. टुडुम में खूब सारे इंडियन कंटेंट की घोषणा भी की गई. कौन-कौन सी नई फ़िल्में और सीरीज़ आने वाली हैं नेटफ्लिक्स पर यहां जान लीजिए.

1. अरण्यक

रवीना टंडन का कमबैक शो. सालों बाद रवीना इस सीरीज़ से वापसी कर रही हैं. शो में रवीना पुलिसवाली कस्तूरी का किरदार निभा रही हैं. कहानी का प्लॉट कुछ ऐसा है. हिमालय के जंगलों में घूमने गए कुछ टूरिस्ट गायब हो जाते हैं. यहां मान्यता है कि चंद्रग्रहण की रात को यहां कोई ‘क्रीचर’ खून पीने निकलता है. इस थ्रिलिंग कहानी के साथ-साथ कस्तूरी की पुरुषों की दुनिया में अपनी जगह बनाने की कोशिश को भी दिखाएगा ये शो. शो में आपको रवीना के साथ-साथ परमब्रत चटर्जी और आशुतोष राणा भी नज़र आएंगे.

‘अरण्यक’ को ‘3 इडियट्स’, ‘गजनी’ जैसी फिल्मों में एडी रह चुके विनय वैकुल डायरेक्ट कर रहे हैं. ‘अरण्यक’ एक वेदों के ग्रंथ का खंड है जिसका अध्ययन जंगलों में यानी अरण्य में होता है.

2. धमाका

ये फ़िल्म 2013 में रिलीज़ हुई कोरियाई फ़िल्म ‘द टेरर लाइव’ पर बेस्ड है. कहानी है भरोसा 24×7 चैनल के प्राइमटाइम न्यूज़ एंकर अर्जुन पाठक की. अर्जुन एक आतंकवादी का एक्सक्लूसिव इंटरव्यू करता है. जिसके बाद उसे थ्रेट कॉल्स आने लगते हैं. मालूम चलता है कि शहर में कई जगह बम लगा दिए गए हैं. अब शहर को बचाने की ज़िम्मेदारी अर्जुन पर है. अर्जुन का रोल कार्तिक आर्यन ने किया है. फ़िल्म में मृणाल ठाकुर अर्जुन की वाइफ के रोल में दिखाई देंगी. मूवी को डायरेक्ट किया है राम माधवानी ने. ‘धमाका’ 5 नवंबर से नेटफ्लिक्स पर स्ट्रीम होने लगेगी.

3. फाइंडिंग अनामिका

अनामिका आनंद ग्लोबल स्टार हैं. जहां जाती हैं फैन्स और मीडिया का तांता लग जाता है. खुशहाल परिवार है. बच्चे हैं. एक दिन अचानक अनामिका गायब हो जाती हैं. पुलिस और घरवाले खोजते हैं लेकिन कोई नहीं मिलता. धीरे-धीरे स्टारडम की चमक जब कम होती है, तब मालूम चलता है कि इस चकाचौंध के बीच अनामिका की जिंदगी में कितना अंधेरा है. ‘फाइंडिंग अनामिका’ में पूरे 24 साल बाद संजय कपूर और माधुरी दीक्षित की जोड़ी नज़र आएगी. माधुरी और संजय आखिरी बार सन 97 में रिलीज़ हुई ‘मोहब्बत’ में नज़र आए थे. ‘फाइंडिंग अनामिका’ करण जौहर के प्रोडक्शन हाउस धर्माटिक के बैनर तले बन रही है. शो को ‘बजरंगी भाईजान’, ‘ट्यूबलाइट’ जैसी फिल्मों में असिस्टेंट डायरेक्टर रहीं करिश्मा कोहली और ‘वज़ीर’ के डायरेक्टर बिजॉय नांबियार मिलकर डायरेक्ट कर रहे हैं.

4. हीरा मंडी

संजय लीला भंसाली पहली बार नेटफ्लिक्स पर सीरीज़ लेकर आ रहे हैं. जो कि बेस्ड होगी लाहौर की ‘हीरामंडी’ पर. सीरीज़ की स्टोरी आज़ादी के पहले के समयकाल में स्थापित होगी. कहानी कोठे में प्यार-धोखे और पॉलिटिक्स के इर्दगिर्द घूमेगी. भंसाली ने ‘हीरामंडी’ को अनाउंस करते हुए बताया कि उनके दिमाग में ये कहानी 25 सालों से हैं. संजय के दोस्त मोईन बेग ये कहानी लेकर उनके पास गए थे. कुछ वक़्त पहले जब संजय ने नेटफ्लिक्स को कहानी सुनाई, तो नेटफ्लिक्स उन्होंने कहा इस कहानी पर तो एक मेगा सीरीज़ बन सकती है. ‘हीरामंडी’ को बहुत बड़े बजट के साथ बनाया जाएगा.

5. खु फिया

फ़िल्म अमर भूषण की लिखी किताब ‘एस्केप टू नोवेयर’ पर बेस्ड है. ये कहानी है कृष्णा मेहरा की. एक रॉ एजेंट, जिसे जिम्मा मिला है ऐसे गद्दार को ढूँढने का जो डिफेंस के सीक्रेट बेच रहा है. ये कहानी सत्य घटना पर आधारित है. ‘खुफिया’ को डायरेक्ट कर रहे हैं विशाल भारद्वाज. कृष्णा मेहरा के रोल में तब्बू नज़र आएंगी. फ़िल्म में अली फ़ज़ल और आशीष विद्यार्थी भी अहम भूमिकाओं में नज़र आएंगे

6. मीनाक्षी सुन्दरेश्वर

ये एक लव स्टोरी है. कहानी है मीनाक्षी और सुंदरेश्वर की. जिनका नया-नया बियाह हुआ है. दोनों की राम मिलाई जोड़ी है. लेकिन एक ट्विस्ट है. सुन्दरेश्वर को नौकरी करने दूसरे शहर में रहना पड़ता है. एक टिपिकल साउथ इंडियन फैमिली में रह रही मीनाक्षी और दिल्ली में अकेले रह रहे सुन्दरेश्वर के बीच कैसे ये लॉन्ग डिस्टेंस प्यार पनपता है, फ़िल्म में दिखेगा. मीनाक्षी के रोल में सान्या मल्होत्रा और सुन्दरेश्वर के रोल में अभिमन्यु दसानी नज़र आएंगे. फ़िल्म को डायरेक्ट कर रहे हैं ‘कामयाब’, ‘शानदार’ जैसी पिक्चर में दिखे विवेक सोनी.

7. मिन्नाल मुरली

ये एक मलयालम सुपरहीरो फ़िल्म है. कहानी है छोटे शहर के एक टेलर की, जिसके ऊपर एक बार बिजली गिर जाती है. जिसके चलते उसके अंदर कई सुपरपावर्स आ जाती हैं. फ़िल्म में सुपरहीरो मुरली के रोल में नज़र आएंगे टोविनो थॉमस. फ़िल्म को डायरेक्ट किया बासिल जोसफ़ ने.

8. प्लान ए प्लान बी

ये एक रोमांटिक कॉमेडी फ़िल्म है. क्या होता है जब एक डाइवोर्स लॉयर और एक मैचमेकर डेट पर जाते हैं. इसमें लॉयर के रोल में नज़र आएंगे रितेश देशमुख और मैचमेकर के किरदार में दिखेंगी तम्मना भाटिया. इस फ़िल्म को डायरेक्ट कर रहे हैं ‘खूबसूरत’, ‘वीरे दी वेडिंग’ के डायरेक्टर शशांक घोष.

वीडियो: वो सिंगर, जिसका गाना बराक ओबामा के फेवरेट सॉन्ग्स की लिस्ट में शामिल हो गया