हमारे एक पाठक अलख ने हमसे सवाल किया कि सिर्फ तुम की एक्ट्रेस प्रिया गिल कहां है. साथ ही उनका ईमेल एड्रेस और पता भी मांगा. पते की बात बाद में, पहले प्रिया की पड़ताल... प्रिया गिल. बीते जमाने की एक्ट्रेस, बीता इसलिए लिखा क्योंकि अब के जमाने में तो उनका कोई अता पता ही नहीं. आप इंटरनेट खंगालिए, फिल्मी दुनिया के लोगों से पूछिए. सब यही कहेंगे. वी लॉस्ट द ट्रैक. हो सकता है कि प्रिया सैटल हो गई हों. जाहिर है कि सैटल से उनका मतलब शादी करने से ही होता है. खैर, 1995 की मिस इंडिया फाइनलिस्ट प्रिया ने अगले साल चंद्रचूड़ सिंह की हीरोइन बन फिल्म ‘तेरे मेरे सपने’ से करियर शुरू किया. 1999 में सोनम कपूर के चाचा संजय कपूर की फिल्म ‘सिर्फ तुम’ की वही हीरोइन थीं. इस फिल्म को जनता शानदार गानों और दीपक निशान वाले स्वेटर के लिए याद रखती है. वैसे भी संजय को भूलना सेहत के लिए अच्छा रहता है. पंजाब की जट्ट सिख फैमिली की लड़की प्रिया के करियर की गड्डी चढ़ी मंसूर खान की अब तक की आखिरी फिल्म ‘जोश’ से. देखिए सितम, कि इस फिल्म में प्रिया शाहरुख की हीरोइन थीं और ऐश्वर्या राय बहन. उस दिन फरीदा जलाल जैसी सारी हीरोइन खूब हंसीं. उन्हें जिल्लत भरे आंटियों के वो कमेंट याद आ गए. क्या बेटी, हमेशा बहन ही बनती रहोगी हीरो की. हीरोइन कब बनोगी. सुनील बलवान शेट्टी के साथ फिल्म ‘बड़े दिलवाला’ के बाद प्रिया के करियर का बड़े बुरे ढंग से भट्टा बैठ गया. आखिरी बार वह सितारों की फौज से लबरेज फौजी फिल्म ‘एलओसी’ में नजर आईं. जब मुंबई में बात नहीं बनी. तो रीजनल फिल्में करने लगीं. पहले मलयालम में मेघम की. फिर पंजाबी में जी आया नूं. और आखिर में उन्होंने अखिलेश पांडे के अपोजिट भोजपुरी फिल्म ‘पिया तोसे नैना लागे’ की. इसके बाद राम जाने प्रिया के किस पिया से नैना लागे. एक्टिंग छोड़ ही दी उन्होंने. कोई खबर नहीं. तो भैया अलख, जिस लड़की की कोई खबर न हो, उसका ईमेल और पता लेकर क्या करोगे आप. छोड़ दो भइया ये आस. कभी बहुत दिल दुखे तो गाना गा लो. 'ओ प्रिया प्रिया, क्यूं भुला दिया.'