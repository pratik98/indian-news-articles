हरियाणा पुलिस (Haryana Police) ने पंचकूला के चंडीमंदिर टोल प्लाजा पर प्रदर्शन कर रहे किसानों पर लाठीचार्ज किया. उनके ऊपर पानी की बौछार की. इंडिया टुडे से जुड़े कमलप्रीत सिंह सभरवाल की रिपोर्ट के मुताबिक, पुलिस ने दर्जन भर से अधिक किसानों को हिरासत में ले लिया. ये किसान धान की खरीद शुरू ना होने को लेकर सड़क पर उतरे थे. दूसरी तरफ, पुलिस ने प्रदर्शनकारी किसानों पर ट्रैक्टर चढ़ाने का आरोप लगाया है. इससे जुड़ा वीडियो भी वायरल हो रहा है.

चंडीमंदिर टोल प्लाजा के अलावा प्रदर्शनकारी किसानों का एक दूसरा समूह राज्य के मुख्यमंत्री मनोहर लाल खट्टर के करनाल स्थित आवास के बाहर भी इकट्ठा हुआ. वहां भी इन प्रदर्शनकारियों ने बैरिकेड तोड़ने की कोशिश की. जिसके जवाब में पुलिस ने उनके ऊपर पानी की बौछार की. इस दौरान प्रदर्शनकारी नारेबाजी करते रहे.

#WATCH Protestors break barricades, police use water cannon against them, gathered outside the residence of Haryana CM ML Khattar in Karnal after paddy procurement delayed till October 10 in Haryana pic.twitter.com/ZPWqYp1JqU — ANI (@ANI) October 2, 2021

इससे पहले किसान नेता गुरनाम चढूनी ने इस विरोध प्रदर्शन की चेतावनी जारी की थी. उन्होंने कहा था कि अगर सरकार धान की खरीद शुरू नहीं करती है, तो बीजेपी के सांसदों और विधायकों के घरों का घेराव किया जाएगा. दरअसल, भारी बारिश का हवाला देते हुए केंद्र सरकार ने धान की खरीद शुरू करने की तारीख को आगे बढ़ा दिया था. सरकार ने इसके लिए 11 अक्टूबर की तारीख तय की है. खाद्य मंत्रालय की तरफ से जारी बयान में कहा गया था कि भारी बारिश की वजह से फसल में नमी तय पैमाने से ज्यादा है. इसलिए पंजाब और हरियाणा के किसानों के हितों को ध्यान में रखते हुए खरीद की शुरुआत 11 अक्टूबर से होगी.

#WATCH Rain damages paddy at Amritsar mandi. Paddy procurement in Punjab has been postponed till 10th October pic.twitter.com/etl2kgS0O4 — ANI (@ANI) October 2, 2021



दूसरी तरफ, प्रदर्शनकारी किसानों का कहना है कि केंद्र और राज्य सरकार की तरफ से उन्हें जानबूझकर परेशान किया जा रहा है. पंजाब और हरियाणा के कई किसान मंडियों में फसल लेकर आ चुके हैं, लेकिन इन्हें खरीदने वाला कोई नहीं हैं. ऐसे में बारिश की वजह से मंडियों में उनकी फसल बर्बाद हो रही है. किसानों का यह भी कहना है कि फसल को 11 दिन देरी से काटने पर दाने गिर जाएंगे और उन्हें बहुत घाटा होगा. इससे पहले पंजाब में 1 अक्टूबर और हरियाणा में 25 सितंबर से धान की खरीद की शुरुआत होनी थी.

किसानों ने खट्टर के अलावा बीजेपी के दूसरे विधायकों और सांसदों के आवास के बाहर टेंट लगा लिए हैं. इन विधायकों और सांसदों में सुनीता दुग्गल और सुभाष सुधा का नाम शामिल है. इस बीच विधायकों और सांसदों के आवास के बाहर सुरक्षा बढ़ा दी गई है. दूसरी तरफ, राज्य के एक वरिष्ठ पुलिस अधिकारी ने इंडियन एक्सप्रेस को बताया कि शांतिपूर्ण प्रदर्शन करना किसानों का हक है, लेकिन अगर वो हिंसा करते हैं तो उनके ऊपर सख्त कार्रवाई की जाएगी

दिल्ली निकले खट्टर

इंडियन एक्सप्रेस की रिपोर्ट के अनुसार, किसानों के विरोध प्रदर्शन के बीच हरियाणा के मुख्यमंत्री मनोहर लाल खट्टर और कृषि मंत्री जेपी दलाल केंद्रीय मंत्रियों से मिलने के लिए दिल्ली निकल चुके हैं. दिल्ली निकलने से पहले खट्टर ने कहा कि किसानों को किसी भी तरह की समस्या का सामना नहीं करना पड़ेगा.

AAP और Congress ने किया किसानों का समर्थन

इस पूरे मामले पर राजनीतिक प्रतिक्रियाएं भी सामने आने लगी हैं. दिल्ली के मुख्यमंत्री और आम आदमी पार्टी के अध्यक्ष अरविंद केजरीवाल ने केंद्र सरकार पर निशाना साधा है. उन्होंने ट्वीट करते हुए कहा,

“पंजाब के किसान बहुत परेशान हैं. केंद्र सरकार ने धान की खरीद को दस दिन तक टाल दिया है. किसान लाखों क्विंटल धान अपने ट्रैक्टर में लेकर मंडियों के बाहर खड़ा है. सरकार से अपील है कि धान की खरीद को कल से ही शुरू कराएं, कांग्रेस सरकार भी अपने कलेश छोड़ किसानों की मदद करे.”

पंजाब के किसान बहुत परेशान हैं, केंद्र सरकार ने धान की खरीद को 10 दिन तक टाल दिया है, किसान लाखों क्विंटल धान अपने ट्रैक्टर में लेकर मंडियों के बाहर खड़ा है। सरकार से अपील है, धान की खरीद को कल से ही शुरू करवाएं। कांग्रेस सरकार भी अपने कलेश छोड़ किसानों की मदद करे। pic.twitter.com/2pgfO552QO — Arvind Kejriwal (@ArvindKejriwal) October 2, 2021



वहीं कांग्रेस पार्टी के वरिष्ठ नेता और राष्ट्रीय प्रवक्ता रणदीप सिंग सुरजेवाला ने बीजेपी के ऊपर हमला बोलते हुए कहा कि धान की खरीद को 11 अक्टूबर तक स्थगित कर देना केंद्र सरकार की साजिश है. किसान नेताओं का भी कहना है कि अगर उनकी मांगें नहीं मानी गईं, तो आने वाले दिनों में किसान और भी अधिक संख्या में विरोध प्रदर्शन करेंगे.

अपडेट- किसानों के विरोध प्रदर्शन के बाद केंद्र सरकार ने कल यानी तीन अक्टूबर से पंजाब और हरियाणा में धान की खरीद शुरू करने की बात कही है. केंद्रीय खाद्य राज्य मंत्री अश्विनी कुमार चौबे ने नई दिल्ली में यह घोषणा की.

वीडियो- सुप्रीम कोर्ट ने किसान प्रर्दशनकारियों को फटकारा, कहा- आप पूरे शहर का दम घोंट रहे हैं!