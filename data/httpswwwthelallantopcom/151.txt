कौन-सी बात कहाँ, कैसे कही जाती है

ये सलीक़ा हो, तो हर बात सुनी जाती है

मशहूर शायर वसीम बरेलवी का ये शेर है. और इसे तहेदिल से श्रीमान शेन वॉर्न को समर्पित करना चाहूंगा. शायद उन्हें सीखने की ज़रूरत है. राय देना अलग बात है. लेकिन उस राय के पीछे लॉजिक सही हो तो चीजें अच्छी लगती है. शेन वॉर्न बहुत बड़के स्पिनर रहे हैं. पूरी दुनिया जानती हैं इस बात को. और उनकी लेगेसी पर कोई सवाल भी नहीं उठा सकता. वॉर्न की गेंदबाज़ी के सभी फैन रहे हैं. शेन वॉर्न की उपलब्धियों का सम्मान हर कोई करता है. शेन वॉर्न के मैदान के अंदर और बाहर के कारनामे किसी से छिपे नहीं है. कारनामे को अर्थात में न लें. हम मैदान पर उनके झगड़े की बात कर रहे हैं.

पिछले दिनों शेन वॉर्न ने अपनी राय की आड़ में आर अश्विन पर हमला करने की कोशिश की. उन्होंने ट्वीट में लिखा,

‘दुनिया का इस विषय और अश्विन पर अलग-अलग मत नहीं होना चाहिए. साधारण सी बात है-यह शर्मनाक है और ऐसा दोबारा नहीं होना चाहिए. अश्विन को फिर से वही व्यक्ति क्यों बनना पड़ा? मुझे लगता है कि ऑयन मॉर्गन को उन्हें टोकने का पूरा अधिकार था.’

The world shouldn’t be divided on this topic and Ashwin. It’s pretty simple – it’s disgraceful & should never happen. Why does Ashwin have to be that guy again ? I think @Eoin16 had every right to nail him !!!! https://t.co/C2g5wYjeT6 — Shane Warne (@ShaneWarne) September 29, 2021

इसमें फिर से ‘वही व्यक्ति’ का तात्पर्य क्या था? शेन वॉर्न आखिर जताना क्या चाह रहे थे? साथ ही शेन वॉर्न ने ये भी कहा कि ऑयन मॉर्गन को उन्हें रोकने-टोकने का पूरा हक़ था. पहली बात तो शेन वॉर्न ये बताएं कि अश्विन ने क्या गलती की? उन्होंने ऐसा कौन सा नियम तोड़ दिया कि उन्हें अपने ट्विटर अकाउंट पर जाकर अपनी नाजुक उंगलियों पर दबाव डालना पड़ा. और लिखना पड़ा कि अश्विन सरासर गलत हैं. उन्होंने मैदान पर बहुत बड़ा जुर्म कर दिया है, जिसकी वजह से अश्विन को तो शर्म के मारे एक मुंह ही छिपा लेना चाहिए था.

# नियम किसने तोड़ा?

शेन वॉर्न जी, पहली बात तो ये कि अश्विन ने कोई नियम नहीं तोड़ा. राहुल त्रिपाठी का थ्रो ऋषभ पंत के बल्ले पर लगा और गेंद छिटककर दूर चली गयी. अश्विन को पता भी नहीं था कि गेंद पंत के बल्ले से लगकर गयी है. यहां अगर ‘सो कॉल्ड गलती’ भी कहेंगे तो अंजाने में ऋषभ पंत से हुई. और ध्यान दिलाना चाहूंगा कि ऐसी ही एक ‘सो कॉल्ड गलती’ की वजह से ऑयन मॉर्गन साहब को विश्वकप मिला था. तो बताएं कि उस वक्त उनकी ‘खेल भावना’ कहां गयी थी. जिसका जिक्र मैच के बाद ऑयन मॉर्गन कर रहे थे.

आउट होने के बाद अश्विन और मॉर्गन के बीच की बहस दूसरी बात हो जाती है. वो क्रिकेट का एक हिस्सा है. शेन वॉर्न और मॉर्गन का बस चले तो अश्विन को अपनी जर्सी के पीछे ‘खेल भावना’ लिखवाकर मैदान पर उतरने को कह दें.

#Shane Warne की मासूमियत

शेन वॉर्न और इंग्लिश मीडिया डिमांड तो कुछ ऐसा ही कर रहे हैं और बातों से लग भी रहा है. वैसे भी जब कोई इंग्लिंश या ऑस्ट्रेलियाई खिलाड़ी खेल भावना जैसे भारी-भरकम शब्द का इस्तेमाल करता है. तो मन करता है कि चापाकल में कूद के जान दें दे. कतई क्रिंज लगता है. बताइए शेन वॉर्न की खेल भावना तब कहां गयी थी, जब बीच मैदान पर मार्लन सैमुअल्स की टी शर्ट खींचकर भद्दी-भद्दी गालियां दे रहे थे. और हैरानी की बात तो ये है कि बिग बैश लीग के उस मैच में शेन वॉर्न माइक्रोफोन लगाकर गेंदबाज़ी भी कर रहे थे.

खैर. इन सो कॉल्ड खेल भावना का पाठ पढ़ाने वालों को अश्विन अन्ना ने जवाब दे दिया है. साथ ही खेल भावना की आड़ में खुन्नस निकालने वालों को भी. उम्मीद करते हैं कि वॉर्न और मॉर्गन दूसरों को शिक्षा देने के बजाए खुद के काम पर फोकस करेंगे.