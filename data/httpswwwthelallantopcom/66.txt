Delhi Cantt Rape & Murder Case में अपडेट है. सेंट्रल फॉरेंसिक साइंस लैब ने साफ किया कि पीड़िता की मौत करंट लगने से नहीं हुई थी. साथ ही, आरोपियों ने अपने कुबूलनामे रिकॉर्ड करवाए‌ हैं. आरोपी के कुबूलनामे से पता चला है कि पीड़िता की मौत दम घुटने से हुई थी. पुलिस ने बताया कि रेप करते वक़्त आरोपी राधेश्याम ने पीड़िता का मुंह अपने हाथ से दबा रखा था, जिसकी वजह से पीड़िता सांस नहीं ले पाई और दम घुटने से उसकी मौत हो गई. पुलिस ने आगे बताया कि सीसीटीवी फुटेज और आरोपियों के कुबूलनामे से साबित होता है कि आरोपियों ने पहले बच्ची के साथ रेप किया और जब बच्ची की मौत हो गई तो उसका शव जला दिया.

SIT के मुताबिक आरोपी राधेश्याम पॉर्न-ऐड्डिक्ट है और पहले भी मृतका का यौन शोषण करता था. वह उससे मसाज करवाता था और उसे जबरन पॉर्न दिखाता था. हादसे के दिन आरोपी ने एक बेडशीट और जिस फोन पर वह पॉर्न देखता था, उसे भी चिता में फेंक दिया था. पुलिस ने फोन अपनी कस्टडी में लिया और उसकी जांच हुई. फोन की जांच में पुलिस ने पाया कि राधेश्याम ने लगभग 1300 पॉर्न वेबसाइट्स विज़िट की हैं.

पुलिस ने 28 अगस्त को 400 पन्नों की चार्जशीट दायर की थी. मामले को 5 अगस्त को दिल्ली पुलिस की क्राइम ब्रांच को सौंप दिया गया था.

कोर्ट ने दिल्ली महिला आयोग द्वारा लिखित अर्जी पर पीड़ित परिवार को 2.5 लाख रुपए की आर्थिक मदद देने का फैसला दिया था. दिल्ली के मुख्यमंत्री अरविंद केजरीवाल और कांग्रेस नेता राहुल गांधी भी पीड़ित परिवार से मिलने आए थे. इसी शोक मिलन की तस्वीर साझा करने पर ट्विटर ने राहुल गांधी का अकाउंट अस्थाई तौर से हटा दिया था.

चार्जशीट के मुताबिक, आरोपियों ने पीड़ित बच्ची के माता-पिता को धमकाया. उनकी गरीबी, अशिक्षा और समाज के उत्पीड़ित वर्ग से आने का फायदा उठाकर उन्हें मैनिपुलेट करने की कोशिश की और बच्ची के शरीर का जबरन अंतिम संस्कार कर दिया.

पटियाला हाउस कोर्ट के ऐडिशनल सेशन्स जज आशुतोष कुमार ने मामले की अगली सुनवाई 29 सितंबर को रखी है. सभी आरोपियों के खिलाफ पेशी वारंट जारी किया है.

क्या है पूरा मामला?

हादसे के तुरंत बाद की अपनी एक पुरानी रिपोर्ट में हमने आपको बताया था कि‌ यह पूरा मामला 1 अगस्त का है. लड़की के माता-पिता की शिकायत के मुताबिक, 1 अगस्त को शाम 5:30 बजे के करीब बच्ची ने अपनी मां से कहा था कि वो श्मशान घाट से ठंडा पानी लेने जा रही है. आधे घंटे के बाद श्मशान घाट के पुजारी ने बच्ची की मां को बुलाया. मां जब श्मशान घाट पहुंची तो एक बेंच पर बच्ची की डेड बॉडी रखी थी. उसके बाएं हाथ, कोहनी और मुंह के पास चोट और जले के निशान थे.

शिकायत के मुताबिक,‌ पुजारी ने बच्ची की मां से इस मामले में पुलिस को सूचना न देने को कहा क्योंकि ऐसा करने पर शव का पोस्टमॉर्टम होगा और बच्ची के ऑर्गन चुरा लिए जाएंगे. इस बीच पुजारी ने अपने तीन साथियों के साथ मिलकर बच्ची के शव का जबरन अंतिम संस्कार भी कर दिया. साउथ वेस्ट डिवीजन के डीसीपी प्रताप सिंह ने कहा कि 10:30 बजे पीसीआर सूचना मिली थी.

पुलिस के मुताबिक, बच्ची की मां को पुलिस स्टेशन ले जाया गया, जहां मां ने रेप की बात नहीं की. हालांकि, बाद में SC/ST आयोग बच्ची की मां से मिला और मां ने रेप की बात कही. दूसरी तरफ, पुलिस पर भी आरोप लग रहे थे कि उसने बच्ची के माता-पिता के साथ मारपीट की और उनके ऊपर रेप का मामला न दर्ज कराने का दबाव बनाया.

एक वरिष्ठ पुलिस अधिकारी ने कहा था, “लड़की की मां के बयान के आधार पर आईपीसी की धारा 304-ए (लापरवाही से मौत), 201 (सबूत नष्ट करना) और 342 के तहत एफआईआर दर्ज की गई थी. बाद में एससी/एसटी आयोग से बात करते हुए, पीड़िता की माँ ने आरोप लगाया कि उनकी बेटी के साथ बलात्कार किया गया है और उनके ख़िलाफ़ जातिवादी बयान दिए गए. POCSO एक्ट, SC/ST एक्ट और आईपीसी की धारा 302, 376 और 506 के तहत धाराओं को तब एफआईआर में जोड़ा गया था.”