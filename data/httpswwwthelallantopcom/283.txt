फिल्म इंडस्ट्री की लेटेस्ट अपडेट आपको यहां मिल जाएगी. खबरों में पढ़िए सुष्मिता सेन की सीरीज़ ‘आर्या’ के बारे में. जिसे एमी अवॉर्ड्स में नॉमिनेशन मिला है. साथ में अमीषा पटेल और सनी देओल की फिल्म ‘गदर 2’ के बारे में जिसकी शूटिंग जल्द शुरू हो सकती है. आज की अपडेट आप नीचे पढ़ सकते हैं.

1. ‘सुपर मारियो’ एनिमेटेड फिल्म के लिए वॉइस कास्ट की अनाउंसमेंट

पहली खबर इंटरनेशनल सिनेमा की. सुपर मारियो एनिमेटेड फिल्म के लिए वॉइस कास्ट की अनाउंसमेंट हो गई है. फिल्म में मारियो की आवाज़ बनेंगे एक्टर क्रिस प्रैट, वहीं अन्या टेलर जॉय, प्रिंसेस पीच की आवाज़ बनेंगी. चार्ली डे लूईजी, बोज़र की आवाज़ देंगे. क्रिस मेलेडान्डरी के प्रोडक्शन में बनने वाली इस मूवी को साल 2022 में रिलीज़ किया जाएगा. 21 दिसंबर 2022 को इसे नॉर्थ अमेरिका में प्रीमियर किया जाएगा. वर्ल्ड वाइड इसकी रिलीज़ डेट फिलहाल अनाउंस नहीं की गई है.

2. अमेज़ॉन प्राइम पर 8 अलग-अलग ओटीटी प्लेटफॉर्म को देख सकेंगे

कोरोना और लॉकडाउन पीरियड में ओटीटी प्लेटफॉर्म एंटरटेनमेंट का सबसे बड़ा ज़रिया रहा. फिल्में हो या वेब सीरीज़ लोगों ने ओटीटी प्लेटफॉर्म पर अपने पसंदीदा प्रोग्राम्स देख डाले. ओटीटी प्लेटफॉर्म पर कई बड़ी फिल्में जैसे ‘गुलाबो-सिताबो’, विद्या बालन की ‘शकुंतला देवी’, जाह्नवी कपूर की ‘गुंजन सक्सेना- द कारगिल गर्ल’ रिलीज़ हुईं और हो रही हैं. अब प्राइम वीडियो चैनल अमेज़ॉन ने ओटीटी लवर्स के लिए एक स्पेशल ऑफर निकाला है. जिसमें एक ही प्लेटफॉर्म पर ऑडिएंस 8 अलग-अलग चैनल्स को देख सकेंगे.

प्राइम वीडियो ने अनाउंस किया कि अब मुबी, लायन्सगेट, शॉर्ट्स टीवी, मनोरमा मैक्स, डिस्कवरी प्लस, डॉक्यूबे, होईचोई और इरॉस नॉउ को एक ही जगह देख सकेंगे. मतलब इन सभी चैनल्स पर मिलने वाले शोज़ और मूवीज़ अब प्राइम वीडियो पर भी देखे जा सकेंगे. इन्हें देखने के लिए अलग-अलग सब्सक्रिप्शन नहीं लेना पड़ेगा. बल्कि ऐड ऑन मेथड के साथ प्राइम वीडियो पर ही इन्हें देखा जा सकेगा. मुबी के लिए 1999, लायन्सगेट के लिए 699, होईचोई के लिए 599, इरॉस नाउ के लिए 299, डिस्कवरी प्लस के लिए 299, मनोरमा मैक्स के लिए 699 और शॉर्ट्स टीवी के लिए 299 रुपए देकर इसे देख सकेंगे.

3. सिद्धार्थ की मौत के बाद रश्मि नहीं करेंगी अपने सॉन्ग का प्रमोशन

टीवी के फेमस एक्टर और ‘बिग बॉस 13’ के विनर सिद्धार्थ शुक्ला का 02 सितंबर को निधन हो गया. उनके जाने के बाद पूरी इंडस्ट्री ने उन्हें याद किया. सिद्धार्थ की को-स्टार रह चुकीं रश्मि देसाई ने सिद्धार्थ को लेकर कुछ बातें कही हैं. उन्होंने सिद्धार्थ के साथ ‘दिल से दिल तक’ सीरियल में काम किया था. टाइम्स ऑफ इंडिया को दिए अपने इंटरव्यू में रश्मि ने कहा, ”मैंने अपनी ज़िंदगी में बहुत बुरा समय देखा है मगर कभी अपने प्रोफेशनल करियर से समझौता नहीं किया. मगर इस बार मैं टूट गई हूं. इसमें कोई शक नहीं कि सिद्धार्थ स्पेशल था, हमारे बीच कई समस्याएं थीं लेकिन एट द एंड ऑफ द डे हम अच्छे दोस्त थे. मैं इस पर और भी ज़्यादा बोल सकती हूं मगर इस बार नहीं बोलूंगी.”

रश्मी जल्द ही नए सॉन्ग वीडियो में नज़र आने वाली हैं. जिसके लिए उन्होंने कहा, ”मैंने सोचा है कि मैं इस वीडियो के प्रमोशन का हिस्सा नहीं रहूंगी. मैं लकी हूं कि मेरे प्रड्यूसर मेरी सिचुएशन को समझ गए और उन्होंने मुझे इसकी परमिशन दे दी.” रश्मि ने सिद्धार्थ की मौत के बाद उनकी याद में लंबा-चौड़ा पोस्ट भी किया था.

4. सुष्मिता सेन की ‘आर्या’ को इंटरनेशनल एमी अवॉर्ड्स में नॉमिनेशन

एमी इंटरनेशनल अवॉर्ड्स के नॉमिनेशन अनाउंस कर दिए गए. जिसमें सुष्मिता सेन की सीरीज़ ‘आर्या’ को ड्रामा सीरीज़ के लिए नॉमिनेट किया गया है. सुष्मिता ने ट्वीट करके इस बात की जानकारी दी. ‘आर्या’ के अलावा नवाज़ुद्दीन सिद्दीकी को नेटफ्लिक्स की फिल्म ‘सीरीयस मेन’ के लिए बेस्ट परफॉर्मेंस की कैटेगरी में नॉमिनेट किया गया. वहीं कॉमेडियन वीर दास को नेटफ्लिक्स के कॉमेडी स्पेशल शो ‘वीर दास फॉर इंडिया’ के लिए नॉमिनेट किया गया.

पॉपुलर फ्रेंच शो ‘कॉल माई एजेंट’ को भी कॉमेडी सेग्मेंट के लिए नॉमिनेशन मिला. एमी अवॉर्ड्स के विनर्स की अनाउंसमेंट इस साल 22 नवंबर को न्यू यॉर्क में होगी. पिछले साल बेस्ट ड्रामा सीरीज़ का अवॉर्ड रिची मेहता की वेब सीरीज़ ‘दिल्ली क्राइम’ को गया था.

5. तापसी पन्नू की फिल्म ‘रश्मि रॉकेट’ का धांसू ट्रेलर रिलीज़ कर दिया गया

तापसी पन्नू की मच अवेटेड फिल्म ‘रश्मि रॉकेट’ का ट्रेलर कल रिलीज़ कर दिया गया. फिल्म कई दिनों से चर्चा में थी. कोरोना के बढ़ते केसेज़ को देखते हुए इसे लंबे समय से रोक कर रखा गया था. अब फाइनली ये फिल्म ओटीटी प्लेटफॉर्म पर रिलीज़ की जा रही है. तापसी, फिल्म में एथलीट के रोल में नज़र आई हैं.

जिन पर जेंडर टेस्ट के बाद इंडिया की तरफ से खेलने पर बैन लगा दिया जाता है. रश्मि को जेल भी होती है. दो मिनट 50 सेकेंड के इस ट्रेलर में रश्मि के बैन होने से लेकर इंडिया के लिए खिताब जीतने तक की स्टोरी दिखाई गई है. ट्रेलर में सुप्रिया पाठक, अभिषेक बनर्जी और प्रियांशु पेन्युली भी नज़र आ रहे है. फिल्म 15 अक्टूबर से ज़ी-5 पर देखी जा सकेगी.

6. नुसरत भरुचा ने मध्य प्रदेश में शुरू की ‘जनहित में जारी’ की शूटिंग

नुसरत भरूचा जल्द ही ‘जनहित में जारी’ में नज़र आएंगी. जिसकी शूटिंग मध्य प्रदेश के चंदेरी में शुरू हो चुकी है. कल नुसरत ने फिल्म का मोशन पोस्टर शेयर किया. लिखा, ‘एक वुमनिया सब पर भारी, ये सूचना है जनहित में जारी.’ कुछ दिन पहले प्रड्यूसर विनोद भानुशाली और राइटर-डायरेक्टर राज शांडिल्य ने एक पोस्टर शेयर करते हुए फिल्म की अनाउंसमेंट की थी.

मूवी में नुसरत के अलावा अनुद ढाका, अन्नू कपूर और परितोष त्रिपाठी भी दिखेंगे. ‘जनहित में जारी’ के अलावा नुसरत जल्द ही हॉरर फिल्म ‘छोरी’, अक्षय कुमार के साथ ‘राम सेतु’ और सनी कौशल के साथ ‘हुड़दंग’ में नज़र आएंगी.

7. विक्की की ‘सरदार उधम सिंह’ अमेज़ॉन प्राइम वीडियो पर रिलीज़ होगी

विक्की कौशल की फिल्म ‘सरदार उधम सिंह’ लंबे समय से रिलीज़ के लिए अटकी पड़ी है. इसे थिएटर्स नहीं बल्कि सीधे ओटीटी प्लेटफॉर्म पर रिलीज़ किया जा रहा है. विक्की कौशल ने अपने इंस्टाग्राम पर बताया कि ‘सरदार उधम सिंह’ इस साल अक्टूबर में अमेज़ॉन प्राइम वीडियो पर रिलीज़ की जाएगी.

शूजीत सरकार के डायरेक्शन में बनी इस फिल्म की रिलीज़ डेट की अनाउंसमेंट जल्द की जाएगी.

8. फहद फासिल की ‘जोजी’ को स्वीडिश फिल्म फेस्टिवल में मिला अवॉर्ड

फहद फासिल की फिल्म ‘जोजी’ को स्वीडिश इंटरनेशनल फिल्म फेस्टिवल में बेस्ट इंटरनेशनल फीचर फिल्म का अवॉर्ड दिया गया. फहद ने अपने फेसबुक पेज पर इस बात की जानकारी दी. स्वीडिश इंटरनेशनल फिल्म फेस्टिवल में पूरी दुनिया से फिल्मों को शोकेस किया जाता है. इस साल ये फेस्ट 25 से 31 अक्टूबर तक चलेगा.

फहाद इन दिनों अपनी तेलुगु डेब्यू फिल्म की शूटिंग में बिज़ी हैं. वो जल्द ही अल्लू अर्जुन की मूवी ‘पुष्पा’ में भी नज़र आएंगे.

9. सनी देओल-अमीषा पटेल की ‘गदर 2’ की शूटिंग नवंबर से शुरू होगी

सनी देओल और अमीषा पटेल की फिल्म ‘गदर’ का सीक्वल बनने जा रहा है. लेटेस्ट अपडेट ये है कि ‘गदर 2’ इस साल नवंबर से फ्लोर पर आ जाएगी. यानी नवंबर से इसकी शूटिंग शुरू हो जाएगी. अनिल शर्मा के डायरेक्शन में बनने वाली इस सीक्वल की कहानी 20 साल बाद की होगी. जिसमें सनी देओल का किरदार तारा सिंह अपने बेटे को लेने वापिस पाकिस्तान जाता है. मूवी में उत्कर्ष शर्मा, तारा और सकीना के बड़े बेटे का किरदार निभाएंगे. उत्कर्ष ने साल 2018 में आई ‘जीनियस’ फिल्म से बतौर लीड डेब्यू किया था.

10. केआरके ने अजय देवगन, अक्षय कुमार, करण जौहर के लिए बयान दिया

केआरके यानी कमाल आर खान ने एक और बयान दे दिया है. इस बार अक्षय कुमार, करण जौहर और अजय देवगन के लिए. केआरके ने अजय और अक्षय को सेल्फिश बता दिया है. उन्होंने ट्वीट किया. लिखा, ”क्या आपको लगता है कि अक्षय, अजय और करण जौहर नहीं जानते कि देश में क्या हो रहा है? वो बहुत चालाक लोग हैं उन्हें सब पता है. इसीलिए उन्होंने सारी अरेंजमेंट्स यूके, कनाडा और यूएसए में करके रखी है. अगर कभी भी कुछ होगा तो वो लोग अपने प्लेन से वहां पहुंच जाएंगे.”

ज़ाहिर है केआरके के इस ट्वीट पर किसी भी स्टार ने कोई रिएक्शन नहीं दिया. कुछ दिनों पहले केआरके ने कंगना रनौत के अगेंस्ट भी बाते कही थीं. वहीं सलमान खान ने केआरके के खिलाफ कोर्ट में मानहानि का मुकदमा दर्ज करवाया है. जिसपर फिलहाल कार्यवाही चल रही है.

ये थी आज की बड़ी खबरें. आप चाहें तो इसे वीडियो फॉर्म में भी देख सकते हैं. जिसे रोज़ाना शाम 06 बजे रिलीज़ किया जाता है.

वीडियो: दी सिनेमा शो: राज कुंद्रा की कार के आगे दौड़ने वाले शख्स पर इंटरनेट फिदा हो गया

