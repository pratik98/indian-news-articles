IPL 2021 के 45वें मैच में पंजाब किंग्स (PBKS) की टीम ने कोलकाता नाइट राइडर्स (KKR) को पांच विकेट्स से हरा दिया है. आखिरी ओवर तक खिंचे इस मैच में अर्धशतकीय पारी खेलने के लिए पंजाब के कप्तान केएल राहुल को मैन ऑफ द मैच चुना गया. दुबई के मैदान पर मिली इस जीत के बाद पंजाब के कप्तान ने अपनी गेंदबाजी की तारीफ की. साथ ही राहुल ने अंत में आकर तूफानी पारी खेलने वाले शाहरुख खान को भी जीत का अहम हिस्सा बताया.

वहीं दूसरी तरफ KKR के कप्तान ऑयन मॉर्गन ने अपनी टीम की ख़राब फील्डिंग को हार की असली वजह बताया. इसके अलावा मॉर्गन ने सलामी बल्लेबाज वेंकटेश अय्यर की भी ख़ास तारीफ की. मैच के बाद हुई प्रेजेंटेशन सेरेमनी में पंजाब के कप्तान राहुल ने कहा,

‘हमने ये गेम बहुत दिमाग से खेला. शुरू में ही समझ में आ गया था कि ये इतनी मुश्किल पिच नहीं है और गेंदबाजी में हम इसपर ज्यादा एक्सपेरिमेंट नहीं कर सकते. हमने गेंदबाजी में रक्षात्मक तकनीक अपनाई और बल्लेबाजों को लम्बी बाउंड्री की तरफ मारने पर मजबूर किया.’

भारतीय मूल के खिलाड़ियों और शाहरुख खान की स्पेशल तारीफ करते हुए राहुल ने कहा,

‘इंडियन प्लेयर्स को कभी भी टीम से बाहर नहीं करना चाहता हूं. हालांकि हमें दिल पर पत्थर रख कर हरप्रीत को बाहर करना पड़ा. शाहरुख नेट्स में बढ़िया बल्लेबाजी कर रहे हैं. वे काफी प्रतिभाशाली हैं और हमेशा गेम फिनिश करना चाहते हैं. आज भी उन्होंने प्रॉपर क्रिकेटिंग शॉट्स खेले और बाउंड्रीज़ हासिल कीं. सबको पता है कि हम एक अच्छी टीम हैं. बस अक्सर खुद पर ज्यादा प्रेशर ले लेते हैं जो एक टीम के तौर पर हमारे लिए अच्छा नहीं है.’

वहीं कोलकाता के कप्तान मॉर्गन ने मैच के बाद कहा,

‘हमने शुरुआत में बहुत ख़राब फील्डिंग की और कई कैच भी छोड़े. हालांकि हमारी बल्लेबाजी में शुरुआत अच्छी रही. ये अलग बात है कि हम जीतने लायक स्कोर बोर्ड पर नहीं लगा पाए. गेंदबाजों ने अच्छी कोशिश की लेकिन कैच छूटने से मामला बिगड़ गया. सेकंड लेग में हमने काफी अच्छी क्रिकेट खेली है. दो मैच और बचे हैं. हम पूरी जान लगाकर लड़ेंगे और उम्मीद है कि दोनों मैचों में अच्छा रिजल्ट ला पाएंगे.’

# मैच में क्या हुआ?

पंजाब ने टॉस जीता और कोलकाता को पहले बल्लेबाजी करने के लिए बुलाया. कोलकाता के सलामी बल्लेबाज वेंकटेश अय्यर के बल्ले से निकला एक और अर्धशतक. अय्यर ने 49 गेंद पर 67 रन की पारी खेली. उनके अलावा राहुल त्रिपाठी ने 34 रन बनाए. और नितीश राणा ने 18 गेंद में 30 रन की आतिशी पारी खेली. लेकिन इन तीनों के अलावा टीम का कोई भी बल्लेबाज चल नहीं पाया जिसके चलते KKR अपने निर्धारित 20 ओवर में 165 रन ही बना पाई.

लक्ष्य का पीछा करने उतरी पंजाब की शुरुआत काफी अच्छी रही. केएल राहुल और मयंक अग्रवाल ने मिलकर 70 रन की ओपनिंग पार्टनरशिप कर एक सफल चेज की बुनियाद रखी. अग्रवाल ने 27 गेंद में 40 और राहुल ने 55 गेंद में 67 रन की पारी खेली. पारी के अंत में आकर शाहरुख खान ने 244 की स्ट्राइक रेट से नौ गेंदों में 22 रन बनाए. साथ ही विनिंग सिक्स लगाकर पंजाब के लिए मैच को खत्म भी किया.

IPL 2021: चेन्नई तो प्लेऑफ में पहुंच गई लेकिन बाकी टीमों का गणित समझ लीजिए