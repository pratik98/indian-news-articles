IPL 2021 के 45वें मुक़ाबले में पंजाब किंग्स (PBKS) ने कोलकाता नाइट राइडर्स (KKR) हरा दिया है. दुबई इंटरनेशनल स्टेडियम में हुए इस मुक़ाबले को पंजाब की टीम ने पांच विकेट्स से अपने नाम किया है. इस जीत के बाद पंजाब की टीम दस अंकों के साथ पॉइंट्स टेबल में पांचवें स्थान पर आ गई है. वहीं KKR की टीम इस मैच को हारने के बावजूद भी चौथे स्थान पर मुकम्मल है.

इस मैच के बाद पॉइंट्स टेबल काफी रोचक हो गई है. आठ में से पांच टीम्स ऐसी हैं जिनके बारे में यह कहना मुश्किल है कि इनमे से कौन सी टीम इस सीजन के प्लेऑफ्स के लिए क्वॉलिफाई करेगी और कौन सी नहीं. चेन्नई सुपर किंग्स (CSK) और दिल्ली कैपिटल्स (DC) पहले ही प्लेऑफ्स के लिए क्वॉलिफाई कर चुकी हैं. जबकि सनराइजर्स हैदराबाद (SRH) प्लेऑफ्स की रेस से बाहर हो चुकी है. बाकी सभी टीम्स के लिए पॉइंट्स टेबल अभी खुली हुई है.

हालांकि 14 अंकों के साथ तीसरे स्थान पर मौजूद रॉयल चैलेंजर्स बैंगलोर (RCB) के क्वॉलिफाई करने के चांस काफी ज्यादा हैं. चौथे, पांचवें और छठे स्थान पर मौजूद टीम्स के पॉइंट्स एकदम बराबर हैं. फर्क सिर्फ रन रेट का है. कोलकाता और पंजाब, दोनों ही टीम्स 12 में से पांच-पांच मुक़ाबले जीत चुकी हैं लेकिन कोलकाता का नेट रन-रेट पंजाब से बेहतर है.

A look at the Points Table after Match 45 of #VIVOIPL. Which two teams do you reckon will join #CSK and #DelhiCapitals out there? pic.twitter.com/AuxGtgMXtk — IndianPremierLeague (@IPL) October 1, 2021

+0.302 के रन रेट के साथ KKR चौथे स्थान पर है तो वहीं -0.236 के रन रेट के साथ पंजाब पांचवें स्थान पर. मुंबई इंडियंस के नाम भी 10 ही अंक हैं लेकिन उन्होंने पंजाब और कोलकाता के मुक़ाबले एक मैच कम भी खेला है. -0.453 के रन रेट के साथ मुंबई छठे स्थान पर है. सातवें स्थान पर है राजस्थान रॉयल्स. जिसके नाम 11 मैच में आठ पॉइंट हैं.

बचे हुए सीजन की बात करें तो बैंगलोर, मुंबई और राजस्थान के तीन मैच तो वहीं कोलकाता, पंजाब के दो मैच बचे हुए हैं. बैंगलोर के बचे हुए मैच पंजाब, हैदराबाद और दिल्ली की टीम्स के साथ हैं. मुंबई के बचे हुए मैच दिल्ली,राजस्थान और हैदराबाद के साथ हैं. कोलकाता की टीम हैदराबाद और राजस्थान के साथ मुक़ाबले खेलेगी तो वहीं पंजाब, बैंगलोर के अलावा चेन्नई के साथ मुक़ाबला खेलेगी.

ऐसे हालातों में राजस्थान की टीम का मुंबई और पंजाब के साथ होने वाला मुक़ाबला बेहद अहम हो जाता है. साथ ही देखने वाली बात ये भी होगी की जाते-जाते हैदराबाद किन-किन टीमों के मंसूबों पर पानी फेर कर जाती है. हैदराबाद जिस भी टीम को हराएगी उसके लिए क्वॉलिफाई करना उतना ही मुश्किल हो जाएगा.

साथ ही शनिवार 2 अक्टूबर को होने वाले दोनों मुक़ाबले भी बेहद अहम हैं. दिल्ली अगर मुंबई को हरा देती है और राजस्थान, चेन्नई को तो कोलकाता, पंजाब, मुंबई और राजस्थान चारों टीम्स के 10 अंक हो जाएंगे और पॉइंट्स टेबल का रोमांच और भी बढ़ जाएगा.

IPL 2021: चेन्नई तो प्लेऑफ में पहुंच गई लेकिन बाकी टीमों का गणित समझ लीजिए