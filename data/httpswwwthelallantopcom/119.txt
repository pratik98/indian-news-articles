मनीष गुप्ता कथित हत्याकांड ने उत्तर प्रदेश पुलिस पर बड़े सवाल खड़े कर दिए हैं. इस मामले में यूपी की गोरखपुर पुलिस घेरे में है. उसके 6 पुलिसकर्मियों पर आरोप है कि उन्होंने 27-28 सितंबर की दरम्यानी रात एक होटल में मनीष गुप्ता की पीट-पीटकर हत्या कर दी. ये सभी पुलिसवाले सस्पेंड कर दिए गए हैं. जल्द गिरफ्तारी की उम्मीद लगाई जा रही है. लेकिन सवाल केवल इन पुलिसकर्मियों के खिलाफ होने वाली कार्रवाई का नहीं है. सवाल ये भी है कि यूपी पुलिस पर बार-बार हत्या के आरोप लगते क्यों हैं. उसके नाम का मतलब ‘जान का खतरा’ क्यों निकाला जा रहा है.

इन सवालों की वजह उन मामलों में छिपी है, जिनमें यूपी के पुलिसवालों पर हत्या के आरोप लगे हैं. 2021 की ही बात करें तो अब तक ऐसे 6 मामले देखने को मिल चुके हैं. इनमें मनीष गुप्ता का मामला इस समय हर जगह चर्चा में है. बाकी 5 मामलों पर भी एक नजर डालते हैं.

1) 24 जुलाई, संत कबीर नगर

इस दिन ज़िले के बखिरा थाना की पुलिस ने 55 साल के एक शख्स को हिरासत में लिया था. बहराइची नाम था उनका. जिस दिन उन्हें हिरासत में लिया गया, उसी दिन उनकी मौत की खबर आई. बहराइची की गलती इतनी थी कि उनका बेटा अशोक गांव की एक लड़की को कथित रूप से अपने साथ ले गया था.

दी इंडियन एक्सप्रेस में छपी एक रिपोर्ट के मुताबिक़ पुलिस ने बहराइची को उसके बेटे पर दबाव बनाने के लिए गिरफ़्तार किया था. बाद में उनकी हत्या की खबर आई. परिजनों ने पुलिस पर मारपीट का आरोप लगाया. बताया गया कि मारपीट से जब उनकी तबीयत ख़राब हुई तो उन्हें अस्पताल ले जाया गया, जहां उनकी मौत हो गई.

परिजनों का दावा है कि मौत की पुष्टि होते ही आरोपी पुलिसवाले भाग खड़े हुए. मामले की जानकारी मिलते ही ज़िले के SP ने थाने के SHO को सस्पेंड कर दिया था.

2) 3 जून, सुल्तानपुर

राजेश कोरी नाम के आदमी के ख़िलाफ़ नाबालिग लड़की के अपहरण का आरोप लगता है. आरोपी को कुदवार थाने की पुलिस हिरासत में लेती है. हिरासत में लेने के वक़्त नाबालिग लड़की भी आरोपी के साथ होती है. पुलिस उसे घर भेज देती है. लेकिन कुछ समय बाद राजेश को गंभीर चोटों के साथ इलाक़े में प्राथमिक स्वास्थ्य केंद्र ले जाया जाता है. वहां उसे मृत घोषित कर दिया जाता है. राजेश की मौत के बाद कुदवार थाने के एसएचओ समेत 4 पुलिसकर्मियों पर हत्या का मामला होता है.

3) 21 मई, उन्नाव

नाम फैसल हुसैन. काम- सब्जी बेचता था. उम्र, महज़ 18 साल. ज़िले के बांगरमऊ पुलिस थाने ने उसे हिरासत में लिया था. वजह थी कोरोना संकट से जुड़े नियमों का उल्लंघन. लेकिन हिरासत में लेने के बाद फैसल की मौत हो जाती है. दी इंडियन एक्सप्रेस के मुताबिक़ पोस्टमार्टम रिपोर्ट में मौत का कारण सिर में चोट बताया गया था. वहीं, पुलिस स्टेशन के सीसीटीवी फुटेज में कुछ लोग फैसल को घसीटते हुए नज़र आए थे.

पुलिस ने शुरू में दावा किया था कि फैसल की मौत दिल का दौरा पड़ने से मौत हुई थी. फ़ैसल के परिजनों और स्थानीय लोगों ने विरोध किया, तब 3 पुलिसकर्मियों पर हत्या का मुक़दमा दर्ज किया गया. हालांकि जांच के बाद हत्या के आरोप को ग़ैर इरादतन हत्या में बदल दिया गया.

4) 25 मार्च, अंबेडकर नगर

आजमगढ़ के 37 साल के जियाउद्दीन को यूपी पुलिस की SWAT टीम ने 24-25 मार्च को हिरासत में लिया था. वे तब अपने परिजनों से मिलने जा रहे थे. पुलिस हिरासत में रहते हुए उनकी मौत हो गई. मृतक के परिजनों ने पुलिस पर हत्या का आरोप लगाया. कहा कि जियाउद्दीन की मौत पुलिस की प्रताड़ना की वजह से हुई है. हालांकि, पुलिस का दावा था कि पोस्टमार्टम रिपोर्ट में मौत के कारणों का पता नहीं चल पाया.

इस पर जब बहुत विरोध हुआ, तो जियाउद्दीन को गिरफ्तार करने वाली SWAT टीम के प्रभारी देवेंद्र पाल सिंह और अन्य 7 लोगों के ख़िलाफ़ अंबेडकर नगर के अकबरपुर थाने में केस दर्ज किया गया. बाद में अंबेडकर नगर के एसपी आलोक प्रियदर्शी ने बताया कि मामले की जांच सब-डिविजनल मजिस्ट्रेट कर रहे हैं और ये जांच ख़त्म होने वाली है.

5) 11 फ़रवरी, जौनपुर

इस साल का पहला और इस रिपोर्ट का आख़िरी मामला है पूर्वी यूपी के जौनपुर ज़िले का. घटना 11 फरवरी की है. उस दिन एक 24 साल के युवक की पुलिस हिरासत में मौत हो गई थी. उस समय की खबरों के मुताबिक़ जौनपुर के बक्सा स्टेशन से पुलिस ने कृष्णा यादव को लूटपाट के मामले में हिरासत में लिया था. सिर्फ़ पूछताछ के लिए. थाने में कृष्णा यादव ने पेटदर्द की शिकायत की. पुलिस उन्हें अस्पताल ले गई. वहां उन्हें मृत घोषित कर दिया गया.

इसके बाद कृष्णा के भाई ने मामले की शिकायत दर्ज़ की. उन्होंने 9 पुलिसकर्मियों पर हत्या का आरोप लगाया था. उसके कुछ समय बाद मामले की सुनवाई करते हुए जौनपुर की एक अदालत ने आरोपी पुलिसकर्मियों के खिलाफ गिरफ्तारी वारंट जारी किया था.

सितंबर महीने की शुरुआत में इलाहाबाद हाई कोर्ट ने इस मामले की जांच सीबीआई को सौंप दी थी. कोर्ट ने कहा था कि पुलिस फ़ोर्स के कुछ वरिष्ठ अफ़सर आरोपी पुलिसवालों को बचाने की कोशिश कर रहे थे. उसने ये तक कह दिया था कि इन अधिकारियों का आरोपी पुलिसकर्मियों के साथ सबूत मिटाने में हाथ था. वहीं, CBI ने अपनी जांच में दावा किया था कि मारे गए कृष्णा यादव को फंसाया गया था.

वीडियो- गोरखपुर में प्रॉपर्टी डीलर मनीष गुप्ता की मौत पर UP पुलिस की सफाई खून खौलाने वाली है!