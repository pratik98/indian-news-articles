महाराष्ट्र का ठाणे जिला. यहां के डोंबिवली इलाके में 15 साल की एक लड़की के रेप का मामला सामने आया है. इस मामले में पुलिस ने 29 लोगों के खिलाफ रेप का मामला दर्ज किया है. रेप की घटनाएं जनवरी से सितंबर, 2021 के बीच हुईं. आरोप के मुताबिक, शुरुआत में एक आरोपी ने बलात्कार का वीडियो बना लिया था, उसी के सहारे ब्लैकमेल करके बाकी लोगों ने बच्ची का रेप किया.

क्या है पूरा मामला?

ठाणे के असिस्टेंट कमिश्नर ऑफ पुलिस दत्तात्रेय कराले ने बताया कि 22 सितंबर की रात पीड़िता ने डोंबिवली के मानपाड़ा पुलिस स्टेशन में शिकायत दर्ज कराई है. पीड़िता ने बताया कि मुख्य आरोपी पीड़िता का दोस्त था. जनवरी में उसने पीड़िता का रेप किया था और इस दौरान उसका वीडियो भी बनाया था. इसी वीडियो के आधार पर नाबालिग लड़की को ब्लैकमेल कर उसका रेप किया गया. बच्ची ने पुलिस को बताया की इन लोगों ने डोम्बिवली, बदलापुर , राबले और मुरबाड़ जैसे अलग- अलग इलाकों में उसका रेप किया. सभी आरोपी पीड़िता के दोस्त के जानने वाले थे और आस पास ही रहते थे.

टाइम्स ऑफ़ इंडिया की रिपोर्ट के मुताबिक, बच्ची का कलवा गवर्नमेंट हॉस्पिटल में इलाज चल रहा है. अभी उसकी हालत स्थिर है. पीड़िता की शिकायत के बाद POCSO एक्ट के तहत मामला दर्ज किया गया है. एसीपी दत्तात्रेय कराले ने बताया –

“हमने तुरंत एक विशेष अभियान चलाया और 23 आरोपियों को गिरफ्तार किया जिसमें दो नाबालिग शामिल थे. इसमें शामिल ज़्यादातर आरोपी पीड़िता को जानते थे. गैंगरेप और POCSO के तहत मामला दर्ज कर किया गया है. एसीपी सोनाली डोले इस मामले की इंवेस्टिगेटिंग ऑफिसर (IO) हैं. डीसीपी सचिन गुंजाल और मैं मामले की बारीकी से निगरानी करेंगे”

महाराष्ट्र के पूर्व मुख्यमंत्री देवेंद्र फडणवीस ने इस मामले पर ट्वीट किया,

” यह खबर सुन कर व्यथित हूं. महिलाओं के साथ हिंसा की घटनाओं में बढ़ोतरी बहुत चिंतित करने वाली है. महाराष्ट्र सरकार को इस मामले को गंभीरता से लेना चाहिए और सुनिश्चित करना चाहिए की ये दोबरा ना हो. हम दोषियों को कड़ी से कड़ी सज़ा देने की मांग करते हैं”

Deplorable,Disgusting❗️

Anguished to hear-14 year girl being gang raped by 30men in Bhopar,#Dombivli

Too worried about increase in violence against women.

MVA Govt must pay serious attention to ensure that such incidents do not happen&we demand strictest punishment to all guilty. — Devendra Fadnavis (@Dev_Fadnavis) September 23, 2021

लेटेस्ट अपडेट के मुताबिक, पुलिस अधिकारी उन जगहों पर भी पहुंचकर जांच कर रहे हैं जहां-जहां पर बच्ची का बलात्कार हुआ. फॉरेंसिक टीम इन जगहों से सैम्पल इकट्ठे कर रही है. पुलिस उस वीडियो की तलाश में जुटी है जिसके आधार पर नाबालिग बच्ची को ब्लैकमेल किया जा रहा था और बाकी आरोपियों की भी तलाश जारी है.

अंकिता कोंवर ने अपने बचपन में हुए यौन शोषण के बारे में इंस्टाग्राम पर रील बनाकर क्या कहा?