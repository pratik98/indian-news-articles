झारखंड विधानसभा चुनाव के नतीजे आ चुके हैं. झारखंड मुक्ति मोर्चा (JMM), कांग्रेस और राष्ट्रीय जनता दल (RJD) ने साथ मिलकर चुनाव लड़ा था. इन तीन पार्टियों के गठबंधन को बहुमत मिला है. वहीं बीजेपी के हिस्से में 25 सीटें आते दिख रही हैं. पिछले चुनाव में बीजेपी 35 सीटें हासिल करने में कामयाब रही थी.

खैर, बीजेपी के लिए अच्छी बात ये रही कि पार्टी का 29 साल का रिकॉर्ड टूटने से बच गया. रांची विधानसभा सीट पर 1990 से बीजेपी का कब्जा रहा है और ये कब्जा इस बार भी बरकरार है. पार्टी के सिटिंग एमएलए चंद्रेश्वर प्रसाद सिंह ने इस बार भी रांची से जीत हासिल की है. साल 2000 से इस सीट से चंद्रेश्वर ही विधायक हैं. उनका मुकाबला था JMM की महुआ माझी से.

कौन हैं महुआ?

झारखंड महिला आयोग की पूर्व अध्यक्ष हैं. फिलहाल JMM की महिला विंग की स्टेट प्रेसिडेंट हैं. फेमस लेखिका और उपन्यासकार हैं. कई सारी कहानियां लिख चुकी हैं. 2006 में उनका पहला उपन्यास ‘मैं बोरिशिल्ला’ प्रकाशित हुआ था, जो काफी ज्यादा फेमस हुआ था. 2013 में वो झारखंड महिला आयोग की अध्यक्ष बनी थीं.

एक इंटरव्यू में महुआ ने बताया कि वो अपने राइटिंग की रिसर्च करने के लिए कई बार राज्य के सुदूर इलाकों में जाती थीं. वहां वो महिलाओं की हालत देखती थीं. उन्हें लगता था कि कुछ तो करना चाहिए. इसलिए जब झारखंड महिला आयोग में वेकैंसी निकली, तो उन्होंने अप्लाई कर दिया और बन गईं आयोग की चेयरपर्सन.

एक अन्य इंटरव्यू में उन्होंने बताया कि राजनीति में आने का उनका कोई प्लान नहीं था. वो पूरी तरह से महिला आयोग के कामकाज में बिजी थीं. 2014 में झारखंड विधानसभा चुनाव के कुछ दिन पहले JMM ने उनसे कॉन्टैक्ट किया और चुनाव लड़ने का प्रस्ताव रखा. पहले तो महुआ ने मना कर दिया, लेकिन बाद में हां बोल दिया. रांची से चुनावी रण में उतरीं. लेकिन चंद्रेश्वर से हार का सामना करना पड़ा. महुआ पहला चुनाव 58863 वोटों से हार गई थीं.

दूसरी बार भी JMM ने महुआ पर विश्वास जताया. उन्हें रांची से टिकट दिया, इस बार भी उन्हें जीत नहीं मिली. नतीजे आने के बाद महुआ ने ट्वीट करके अपनी हार स्वीकार की और जनता को थैंक्यू कहा.

झारखंड में पिछली बार बीजेपी की सरकार थी. रघुवर दास के नेतृत्व वाली. पहली सरकार जिसने पांच साल का कार्यकाल पूरा किया. लेकिन अब सरकार बदल रही है. हेमंत सोरेन सूबे के अगले मुखिया होंगे.

वीडियो देखें: