अमेरिका के मशहूर सिंगर R Kelly. पूरा नाम है रॉबर्ट सिल्वेस्टर केली. जो लोग अमेरिकी गानों में दिलचस्पी रखते हैं वो इन्हें जानते ही होंगे. जो नहीं जानते, वो बस इतना जान लें कि ये अमेरिका के स्टार सिंगर्स में से एक हैं.

27 सितंबर को ब्रुकलिन की अदालत ने केली को अपनी सुपरस्टार बेस का इस्तेमाल कर महिलाओं और बच्चों का यौन शोषण करने का दोषी माना. नौ महिलाओं और दो पुरुषों ने केली के खिलाफ आरोप लगाया और कोर्ट को अपने साथ हुए उत्पीड़न के बारे में बताया था. छः हफ्तों तक मुक़दामा चला. फिर दो दिनों के विचार-विमर्श के बाद, जूरी ने अमेरिकी स्टार को उन सभी नौ आरोपों में दोषी पाया, जिनका वो सामना कर रहा था. अगले साल 4 मई को केली को सज़ा सुनाई जाएगी. जिसके बाद संभावना है कि उन्हें बाकी की ज़िंदगी जेल में गुज़ारनी पड़ सकती है.

आर केली किन मामलों में दोषी है?

आर केली के ऊपर लंबे समय से यौन उत्पीड़न के आरोप लगते रहे हैं. उन्हें नाबालिग को लालच देने, देह व्यापर करने और न्याय प्रक्रिया में बाधा पहुंचाने का दोषी पाया गया है. सेक्स ट्रैफ़िकिंग यानी यौन तस्करी के आठ मामलों के साथ- साथ केली को रैकेट चलाने का भी दोषी पाया गया. रैकेट चलाने का चार्ज आम तौर पर संगठित होकर अपराध करने वालों के खिलाफ इस्तेमाल किया जाता है. ट्रायल के दौरान पीड़ितों ने बताया कि केली अपने मैनेजर, सिक्योरिटी गार्ड और बाकी लोगों की मदद से ये काम करता था.

एक पीड़ित महिला ने बताया कि केली ने उसे कैद किया था. फिर उसे ड्रग्स देकर उसका रेप किया. फैसला आने के बाद उस महिला ने लिखित स्टेटमेंट जारी किया. उसमे बताया कि जबसे उसने अपने साथ हुई घटना के बारे में पब्लिक में बात की थी तब से उसे धमकियां मिल रही थी. वो केली के डर से छिप कर रह रही थी. केली पीड़ितों को मेंटली भी टार्चर करता था. वो उन्हें खाने नहीं देता था. उसकी अनुमति के बिना वो बाथरूम नहीं इस्तेमाल कर सकती थीं और वो क्या कपड़े पहनेंगी ये तक केली तय करता था. वो खुद को ‘डैडी’ कहकर संबोधित करवाता था.

बीबीसी की एक रिपोर्ट के मुताबिक, सोंजा ( कोर्ट में लड़की को इस नाम से संबोधित किया जाता था) ने फैसला आने के बाद कहा,

“मैं बिना डर के ज़िंदगी जीने के लिए तैयार हूं. मैं अब हीलिंग प्रोसेस शुरू करना चाहती हूं.”

लिज़ेट नाम की एक पीड़िता ने कहा,

“इस वर्डिक्ट के आने के बाद मुझे बड़ी राहत मिली. मुझे बहुत गर्व है उन लड़कियों पर जिन्होंने सच को सबके सामने लाया.”

कोर्ट में पीड़ितों का पक्ष रखने वाली लॉयर का नाम ग्लोरिया एलरेड है. मीडिया से बातचीत करते हुए उन्होंने कहा कि वो 47 साल से प्रैक्टिस कर रही हैं और इस दौरान कई सेक्शुअल एब्यूज़र्स को देखा है लेकिन केली उन सब में से सबसे घटिया है.

बीबीसी की खबर के अनुसार फैसला आने के बाद कोर्ट के बाहर प्रासीक्यूटर जैक्वेलीन कसुलिस ने कहा,

“जूरी के केली जैसे ताकतवर लोगों के लिए मैसेज दिया है.चाहे कितना भी वक़्त लगे कानून के हाथ आपको पकड़ ही लेंगे.”

क्या ये फैसला Metoo मूवमेंट की जीत है?

फैसला आने के कुछ देर पहले केली के फैंस कोर्टरूम के बाहर केली के गाने बजा रहे थे. न्यू यॉर्क टाइम्स की पत्रकार नादा तौफीक ने फैसला आने के बाद उनसे बात की. उन लोगों के चेहरे उदास थे पर उनका कहना था कि इस फैसले के बाद भी वो केली को सपोर्ट करते हैं.

नादा का मानना है की ये फैसला #metoo मूवमेंट की जीत है. सालों से पीड़ित महिलाएं पूछती थीं कि उनकी बात कब सुनी जाएगी, उनकी आवाज़ कब मायने रखेगी? ये फैसला उनकी जीत है.

R Kelly supporters play his music outside of the courthouse. “We’re not giving up on R Kelly!” one supporter yells. pic.twitter.com/dDjyNsAnsk — Alanna Vagianos (@AlannaVagianos) September 27, 2021

केली के लॉयर ने रिपोर्टर्स को बताया,

“केली को उम्मीद नहीं थी कि वो दोषी पाए जाएंगे. सरकार ने उस वर्ज़न को पिक किया जो उन्हें चले आ रहे नैरेटिव को सपोर्ट करता हुआ दिखा”

केली के ऊपर और भी केसेस चल रहे हैं. अभी उन्हें शिकागो में चाइल्ड पोर्नोग्राफी के मामले में ट्रायल फेस करना है. साथ ही इलेनॉइस और मिनेसोटा में सेक्स एब्यूज के मुकदमे का भी सामना करना है.

आर. केली के लिए ये कोई नया मामला नहीं है. सालों से उनके ऊपर आरोप लगते आए है. कई बार वो दोषी भी पाए गए हैं. पर कंपनसेशन देकर मामले सेटल हो गए थे. ये पहली बार है कि उनको इतनी कठोर सजा मिलने वाली है.

मध्यप्रदेश: पन्ना में रेप का विरोध करने पर लड़की की आंखों में तेजाब डालकर अंधा किया!