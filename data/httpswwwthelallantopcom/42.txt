सितंबर को हम ‘ओके, खतम, टाटा, बाय बाय’ बोल चुके हैं. अक्टूबर शुरू हो चुका है. जो सिनेप्रेमियों के लिए एक बडी गुड न्यूज़ लेकर आया है. कि लंबे समय से बंद पड़े थिएटर्स फिर से खुलेंगे. इस महीने थिएटर पर कमाल ही फिल्में भी आने वाली हैं. उन सब के बारे में आपको बताएंगे. साथ ही बताएंगे उन फिल्मों और वेब सीरीज़ के बारे में, जो अक्टूबर के महीने में रिलीज़ होंगी.

#1. भ्रमम

रिलीज़ डेट: 07 अक्टूबर, 2021

कहां देखें: अमेज़न प्राइम वीडियो

किसी भी अच्छी, कामयाब फिल्म के रीमेक आने पर दो सवाल हमेशा उठते हैं. कि क्या ये एक फेथफुल रीमेक है. ओरिजिनल वाली की लेगसी को जस्टिफाई कर पाएगी. और दूसरा कि अगर ये एक सच्चा रीमेक है तो फिर इसमें अपना क्या है. इसे बस दूसरी भाषा में, दूसरी कास्ट के साथ बना दिया गया. ‘असुरन’ की रीमेक ‘नारप्पा’ और ‘अंधाधुन’ की तेलुगु रीमेक ‘Maestro’ आने के बाद भी ऐसे सवाल उठे थे. अब शायद फिर उठ सकते हैं. क्योंकि अब ‘अंधाधुन’ का मलयालम रीमेक आ रहा है. ‘भ्रमम’ के टाइटल से.

‘भ्रमम’ में आयुष्मान वाला रोल निभाएंगे पृथ्वीराज सुकुमारन. जिन्होंने अपने एक इंटरव्यू में कहा था कि ‘अंधाधुन’ का मलयालम रीमेक उससे कहीं ज्यादा फनी होगा. साथ ही कहा कि हमने इंटेलिजेंट तरीके से फिल्म को अडैप्ट किया है और जिसने ओरिजिनल फिल्म देखी है, उसे भी हमारी फिल्म देखकर मज़ा आएगा. पृथ्वीराज के साथ लीड में हैं राशि खन्ना, जो राधिका आपटे वाला रोल निभाएंगी. ‘भ्रमम’ ओरिजिनल फिल्म से कितनी अलग होगी, इसका पता 07 अक्टूबर को चलेगा.

#2. वेनम: लेट देयर बी कार्नेज

रिलीज़ डेट: 14 अक्टूबर, 2021

कहां देखें: थिएटर

मार्टिन स्कॉरसेज़ी या दुनिया का कोई भी डायरेक्टर चाहे कुछ भी बोल ले. लेकिन सुपरहीरो फिल्मों का ट्रेंड किसी भी हाल में जल्दी खत्म नहीं होने वाला है. कहें तो, ‘अभी तो और बढ़ेगा’. कोरोना महामारी की वजह से सुपरहीरो फिल्मों पर लगाम ज़रूर लगी. लेकिन ऐसा नहीं हुआ कि इनके फ्यूचर पर कोई खतरा आ पड़ा हो. आज के मेनस्ट्रीम हॉलीवुड सिनेमा को काफी हद तक सुपरहीरो फिल्में डॉमिनेट कर रही हैं. थिएटर खुल रहे हैं. और इसी के साथ एक और सुपरहीरो फिल्म सिनेमाघरों पर आ रही है. ‘वेनम: लेट देयर बी कार्नेज’. फिल्म 2018 में आई ‘वेनम’ का सीक्वल है. ‘वेनम 2’ का ट्रेलर आप नीचे देख सकते हैं.

लीड में टॉम हार्डी फिर से लौटेंगे. एडि ब्रॉक और वेनम के अवतार में. उनके सामने है वेनम का दुश्मन कार्नेज. जिसे बचपन में स्पाइडरमैन वाले कार्टून में देखकर तो मज़ा आया था. बाकी फिल्म में उसे कइसे अडैप्ट किया गया है, देखने लायक होगा. वुडी हैरलसन ‘कार्नेज’ के रोल में दिखेंगे. अगर आप वुडी के काम से अनजान हैं तो HBO का शो ‘ट्रू डिटेक्टिव’ ज़रूर देखना चाहिए. बाकी रही बात वेनम’ के सीक्वल की. तो ये 14 अक्टूबर को सिनेमाघरों पर आ रही है.

#3. रश्मि रॉकेट

रिलीज़ डेट: 15 अक्टूबर, 2021

कहां देखें: ज़ी5

24 सितंबर को ‘रश्मि रॉकेट’ के मेकर्स ने फिल्म से जुड़ा एक वीडियो रिलीज़ किया. जिसका टाइटल था ‘रश्मि रॉकेट फुल ट्रेलर’. लेकिन ये मिसलीडिंग टाइटल था. वीडियो का टाइटल होना चाहिए था ‘रश्मि रॉकेट फुल मूवी इन थ्री मिनट्स’. ऐसा सिर्फ हम नहीं कह रहे. जिसने भी ट्रेलर देखा, उसने यही शिकायत की. कि पूरी पिच्चर दिखा दी ट्रेलर में ही. फिल्म को लीड कर रही हैं तापसी पन्नू. जो रश्मि नाम की एथलीट बनी हैं. देश के लिए मेडल जीतती हैं. फिर कुछ ऐसा घट जाता है जो रश्मि और उसकी प्रतिभा को सवालों के घेरे में लाकर खड़ा कर देता है. इससे वो कैसे उबरती हैं, यही फिल्म की कहानी है.

फिल्म में तापसी के अलावा सुप्रिया पाठक, अभिषेक बैनर्जी और प्रियांशु पैन्युली भी अहम भूमिकाओं में नज़र आएंगे. ‘रश्मि रॉकेट’ दशहरा वीकेंड पर रिलीज़ हो रही है. वो भी ज़ी5 पर.

#4. सनक – होप अंडर सीज़

रिलीज़ डेट: 15 अक्टूबर, 2021

कहां देखें: डिज़्नी प्लस हॉटस्टार

2020 में डिज़्नी प्लस हॉटस्टार पर विद्युत जामवाल की एक फिल्म आई थी. ‘खुदा हाफ़िज़’. जहां वो गाड़ी की खिड़कियों से जम्प नहीं कर रहे थे, बैक फ्लिप नहीं मार रहे थे. नॉर्मल इंसान जैसा एक्शन किया. अब डिज़्नी प्लस हॉटस्टार पर उनकी एक और फिल्म आ रही है. नाम है ‘सनक’. जिसे देखकर लग रहा है कि ये ‘कमांडो’ वाली फिल्मों में जाकर जुड़ेगी. फिल्म के प्रड्यूसर विपुल शाह ने बताया कि ‘सनक’ एक हॉस्टेज ड्रामा है. उनके मुताबिक इंडियन फिल्मों ने हॉस्टेज ड्रामा के असली पोटेंशियल को अब तक एक्सप्लोर नहीं किया है. और ‘सनक’ वही करने की कोशिश करेगी.

फिल्म को कोरोना महामारी के दौरान ही शूट किया गया. अभी ‘सनक’ को लेकर ज्यादा डिटेल्स बाहर नहीं आई हैं. सिर्फ इसकी कास्ट को छोड़कर. बताया जा रहा है कि फिल्म में विद्युत के साथ नेहा धूपिया, रुक्मिणी मैत्रा और चंदन रॉय सान्याल भी हैं.

#5. लिटिल थिंग्स सीज़न 4

रिलीज़ डेट: 15 अक्टूबर, 2021

कहां देखें: नेटफ्लिक्स

अब तक ‘लिटिल थिंग्स’ के तीन सीज़न आ चुके हैं. ध्रुव और काव्या रिलेशनशिप में हैं. एक दूसरे से प्यार करते हैं. और सिर्फ प्यार ही नहीं करते, उसके बाहर भी उनकी दुनिया है. जिसकी बारीकियां उतनी ही ‘सिम्पल बट कॉम्प्लेक्स’ है, जितनी आपकी-हमारी लाइफ. अपने ऐसे ही नज़रिए की वजह से ‘लिटिल थिंग्स’ एक टिपिकल मॉडर्न रोमांस शो नहीं. पहला सीज़न यूट्यूब पर आया था. जिसे डाइस मीडिया ने बनाया था. शो को मिले रिस्पॉन्स का अंदाज़ा आप इसी बात से लगा लीजिए कि पहले सीज़न के बाद नेटफ्लिक्स ने इसे पिक कर लिया. और अब शो का चौथा और फाइनल सीज़न भी नेटफ्लिक्स पर ही आ रहा है.

‘लिटिल थिंग्स’ नेटफ्लिक्स पर सबसे ज्यादा सीज़न तक चलने वाला पहला इंडियन शो है. शो की सबसे अच्छी बात है इसकी वॉर्म्थ. ये आपके दिल को खुश करेगा. कभी सैड भी. लेकिन अंत में एक अच्छी मेमरी की तरह आपके ज़ेहन में जगह बना लेगा.

#6. यू सीज़न 3

रिलीज़ डेट: 15 अक्टूबर, 2021

कहां देखें: नेटफ्लिक्स

‘डर’ वाला शाहरुख याद है. बस वैसा ही या उससे दो कदम आगे है इस शो का लीड कैरेक्टर. एक बुकस्टोर में काम करते है. वहां आनेवाली कस्टमर को चाहने लगता है. लेकिन उसे अप्रोच कर के अपनी फीलिंग्स के बारे में नहीं बताता. उसकी जगह उसका पीछा करता है. सोशल मीडिया पर उसकी गतिविधि ट्रैक करता रहता है. जिस शख्स से भी उसे अपनी ख्याली लव स्टोरी को खतरा महसूस होता है, उसे मार डालता है. मानसिक तौर पर डिस्टर्ब्ड कैरक्टर. उसकी लाइफ नॉर्मल होती है या नहीं, और ये विलन जैसा हीरो क्या कुछ करता है. यही पूरे शो का प्लॉट है.

‘यू’ आने के बाद ऑडियंस के दो पक्ष बंट गए. एक जो कहते हैं कि ये स्टॉकिंग जैसी एक्टिविटी को ग्लैमराइज़ करने की कोशिश करता है. दूसरा कहता है कि मेकर्स बस रियलिटी को उसकी रॉनेस के साथ दिखा रहे हैं.

#7. सरदार ऊधम

रिलीज़ डेट: 16 अक्टूबर, 2021

कहां देखें: अमेज़न प्राइम वीडियो

बीती 27 सितंबर को विक्की कौशल ने अपने इंस्टाग्राम पर एक वीडियो शेयर किया. जिसके साथ लिखा,

शहीद भगत सिंह की जन्मतिथि पर मुझे गर्व है कि मैं आप लोगों के सामने उन्हीं के एक साथी की कहानी ला रहा हूं. सरदार ऊधम सिंह – एक इंसान, कई पहचानें, एक मिशन.

कैप्शन के साथ लगा वीडियो था ‘सरदार ऊधम’ का टीज़र. जिसने 30 सेकंड्स में कुछ न दिखाते हुए भी फिल्म के प्रति उत्सुकता जगा दी. यही कमाल है फिल्म के डायरेक्टर शूजित सरकार का. विक्की फिल्म में टाइटल रोल में हैं. वहीं भगत सिंह का रोल निभाएंगे अमोल पराशर. वैसे ‘सरदार ऊधम’ की शूटिंग 2019 के एंड में पूरी हो चुकी थी. लेकिन 2020 में आई कोरोना महामारी के चलते फिल्म का पोस्ट-प्रोडक्शन पूरा नहीं हो सका था.

बताया जा रहा है कि ‘स्लाइस ऑफ लाइफ’ सिनेमा बनाने वाले शूजित सरकार की ये नई फिल्म बड़े स्केल और बजट पर बनी है. फिल्म अपने इर्द-गिर्द बनी हाइप को जस्टिफाई कर पाती है या नहीं, इसका पता 16 अक्टूबर को अमेज़न प्राइम वीडियो पर चलेगा.

#8. सक्सेशन सीज़न 3

रिलीज़ डेट: 18 अक्टूबर, 2021

कहां देखें: डिज़्नी प्लस हॉटस्टार

एक बड़ी मीडिया कंपनी. जिसे हेड करते हैं लोगन रॉय. उम्र हो चली है. और कमजोर सेहत के चलते अपनी ज़िम्मेदारी आगे बढ़ाना चाहते हैं. बस उनके इसी फैसले के बाद शुरू होती है महत्वाकांक्षाओं को पूरा करने की होड़. उनका कोई भी बच्चा दूसरे को देखकर खुश नहीं. उसे अपना बॉस मानने को राज़ी नहीं. सत्ता चाहे राजनीति में हो या परिवार में, ऐसा नशा है जो इंसान को अंधा करने के लिए काफी है. फिर बस सब अपनी स्वार्थपूर्ति में लग जाते हैं. उसे पूरा करने के लिए इतना आगे बढ़ जाते हैं कि पीछे मुड़कर देखने पर कोई निशान नहीं दिखता. ‘सक्सेशन’ के अब तक दो सीज़न आ चुके हैं. जिन्हें तगड़ा रिस्पॉन्स मिला. अवॉर्ड शोज़ में हर प्रमुख अवॉर्ड अपने नाम किया.

HBO के बेस्ट शोज़ में है ‘सक्सेशन’. पहले दो सीज़न के बनाए मार्क को तीसरा सीज़न टच कर पाएगा या नहीं, इसका जवाब 18 अक्टूबर को मिलेगा.

#9. ड्यून

रिलीज़ डेट: 22 अक्टूबर, 2021

कहां देखें: थिएटर

हर फिल्म ओटीटी प्लेटफॉर्म पर इन्जॉय नहीं की जा सकती. कुछ फिल्मों का मज़ा थिएटर में ही है. वो साउंड डिज़ाइन, लार्जर दैन लाइफ किस्म की सिनेमैटोग्राफी, लैपटॉप या कोई भी टीवी स्क्रीन उसके साथ कहां इंसाफ कर सकता है. ऐसी ही हॉल पर देखने वाली फिल्म है ‘ड्यून’. जो बड़ी स्क्रीन पर एक यादगार एक्सपीरियेंस होगी. सबसे पहली वजह है फिल्म के डायरेक्टर, डेनि विलनॉव. ‘ब्लेड रनर 2049’, ‘प्रिज़नर्स’ और ‘अराइवल’ जैसी कमाल फिल्में बना चुके हैं डेनि. ‘ड्यून’ के लिए म्यूज़िक कम्पोज़ किया है हैन्स ज़िमर ने. ‘द डार्क नाइट’, ‘ग्लैडिएटर’, ‘इंसेप्शन’ और ‘इंटरस्टैलर’ जैसी फिल्मों में उनके दिए म्यूज़िक को हम अब तक कहां भूल पाएं हैं.

‘ड्यून’ फ्रैंक हर्बर्ट का लिखा साइंस फिक्शन नॉवल है. जिसपर 1984 में डेविड लिन्च भी इसी टाइटल से फिल्म बना चुके हैं. जब डेनि की ‘ड्यून’ का प्रिमियर वेनिस फिल्म फेस्टिवल में किया गया, तो उसे वहां आठ मिनट का स्टैंडिंग ओवेशन मिला था. स्टोरी, डायरेक्शन, म्यूज़िक, सिनेमैटोग्राफी, हर लिहाज़ से ‘ड्यून’ एक बड़ी फिल्म साबित होने वाली है. बाकी बची फिल्म की कास्ट. तो उसमें जेसन मोमोआ, ज़ेंडाया, जॉश ब्रोलिन, टिमथी शैलामे और रेबेका फरग्यूसन जैसे एक्टर्स हैं. डेनि अपने कई इंटरव्यूज़ में कह चुके हैं कि ‘ड्यून’ को सिर्फ और सिर्फ थिएटर पर ही इन्जॉय किया जा सकता है. आप भी कीजिए. क्योंकि फिल्म सिनेमाघरों पर आ रही है 22 अक्टूबर को.

#10. भवाई

रिलीज़ डेट: 22 अक्टूबर, 2021

कहां देखें: थिएटर

लिस्ट पर अगला नाम है ‘भवाई’ का. जिसे पहले ‘रावण लीला’ के नाम से रिलीज़ किया जाना था. पुराने पोस्टर पर लिखा था, ‘राम में क्यों तूने रावण को देखा’. राम और रावण वाला ऐंगल ही फिल्म को विवादों में ले आया. जिसके बाद ट्रोल्स ने रूटीन अपनाते हुए प्रतीक गांधी को अरेस्ट, बैन आदि की मांग की. फिल्म में प्रतीक एक गांव के लड़के बने हैं. जिसे रामलीला में रावण का रोल मिलता है. प्रतीक को अपने ही नाटक में काम रही एक लड़की से प्यार हो जाता है. जो सीता का रोल कर रही होती है.

नए इंडिया में मायथोलॉजी और हिस्ट्री पर कोई टॉपिक छेड़ना ही अपने आप में साहसिक है. बस उसे सही तरीके से यूज़ किया जाए. क्योंकि ‘Whatabouttery’ करने वाला एक बड़ा पक्ष बस आहत होने के बहाने ढूंढता ही रहता है. इसलिए अपने पूर्वाग्रहों को बोलिए कि भईया, तुम तनिक रेस्ट करो. हमको फिल्म देखने दो. उसके बाद डिसाइड करेंगे कि क्या अच्छा था और क्या नहीं. या फिर वाकई कुछ आहत होने लायक था भी. ‘भवाई’ 22 अक्टूबर को सिनेमाघरों पर लगने वाली है.

#11. आर्मी ऑफ थीव्स

रिलीज़ डेट: 29 अक्टूबर, 2021

कहां देखें: नेटफ्लिक्स

‘मनी हाइस्ट’ लाने वाला नेटफ्लिक्स अब हाइस्ट पर ही एक फिल्म ला रहा है. ‘आर्मी ऑफ थीव्स’. जो इसी साल आई ‘आर्मी ऑफ द डेड’ का प्रीक्वल है. कुख्यात क्रिमिनल्स का एक ग्रुप साथ आता है. प्लान है एक बहुत बड़ी चोरी का. शरीफ हीरो मिस हो गया. तो वो भी यहां आता है. जो एक बैंक में जॉब करता है. वो किस वजह से इस चोरी में शामिल हो जाता है या आगे क्या कुछ एडवेंचर घटता है, ये बाकी का प्लॉट है.

ट्रेलर देखकर लग रहा है कि ये फन फिल्म होगी. ऐसी नहीं जहां आप राइटिंग आदि जैसी तकनीकी चीज़ों को बारीकी से देखते हों. लंबे वीक का स्ट्रेस कम करने के लिए जैसी फिल्में देखी जाती हैं, कुछ वैसी लग रही है ‘आर्मी ऑफ थीव्स’.

वीडियो: ये झामफाड़ फिल्में और वेब सीरीज़ आपका अक्टूबर शानदार बना देंगी