IPL 2021 के प्लेऑफ में चेन्नई सुपर किंग्स ने जगह बना ली है. ऐसा करने वाली चेन्नई पहली टीम बनी है. एमएस धोनी की अगुवाई वाली चेन्नई ने सनराइजर्स हैदराबाद को छह विकेट से हरा दिया. टॉस जीतकर धोनी ने हैदराबाद को बल्लेबाजी का न्यौता दिया. SRH की खराब शुरुआत रही. टॉप ऑर्डर और मिडिल ऑर्डर नहीं चला. ऋद्धिमन साहा ने सबसे ज्यादा 44 रन का योगदान दिया. जिसकी मदद से हैदराबाद ने 20 ओवर्स में 134 रन बनाए. और चेन्नई को 135 रन का टार्गेट दिया.

लक्ष्य का पीछा करने उतरी चेन्नई की सलामी जोड़ी ने पहले विकेट के लिए 75 रन जोड़ दिए. फाफ ने 41 और रुतुराज ने 45 रनों की पारियां खेलीं. बीच में फंसा लेकिन चार विकेट खोकर CSK ने लक्ष्य को हासिल कर लिया. लंबे समय के बाद एमएस धोनी ने टीम के लिए विजयी छक्का लगाया. इस जीत के साथ CSK के अब 11 मैचों में 18 पॉइंट्स हो गए हैं. और टीम इस समय टेबल टॉपर है. आइये एक नजर डालते हैं CSK vs SRH मैच की पांच अहम बातों पर :

#SRH की खराब शुरुआत

बड़ा स्कोर खड़ा करने के लिए बेहतर शुरुआत की जरूरत होती है. लेकिन SRH की सलामी जोड़ी ने निराश किया. डेब्यू मैच में पचासा जड़ने वाले जेसन रॉय से बड़ी पारी की उम्मीद थी. लेकिन वो फेल हो गए. जेसन रॉय दो रन बनाकर जोश हेज़लवुड की गेंद पर आउट हुए. बड़े शॉट की कोशिश में गेंद ने उनके बल्ले का किनारा लिया और धोनी ने आसान कैच लेकर जेसन रॉय की पारी का अंत कर दिया. इसके बाद केन विलियमसन भी चलते बने. 11 रन बनाकर कप्तान आउट हुए. उन्हें ड्वेन ब्रावो ने चलता किया.

#DJ Bravo

ड्वेन ब्रावो को धोनी ने पावरप्ले के तुरंत बाद गेंद थमा दी. उन्होंने भी कप्तान को निराश नहीं किया और तुरंत विकेट लेकर दिया. पहले केन विलियमसन और फिर प्रियम गर्ग को चलता किया. ब्रावो ने ये दो कीमती विकेट अपने बैक टू बैक ओवर्स में चटकाए. साथ ही किफायती गेंदबाजी कर हैदराबाद पर दबाव भी बनाया. जिसका फायदा बाकी गेंदबाजों को मिला. CSK के इस ऑलराउंडर ने चार ओवर में 17 रन देकर दो विकेट अपने नाम किये.

#Josh Hazelwood-Ravindra Jadeja

चेन्नई के तेज गेंदबाज जोश हेजलवुड का भी नाम लिया जा रहा है. उन्होंने भी कमाल की गेंदबाज़ी की. चार ओवर में 24 रन खर्च कर तीन विकेट चटकाए. ये हेजलवुड के IPL करियर की बेस्ट गेंदबाज़ी भी है. हेजलवुड ने सबसे पहले जेसन रॉय को आउट कर चेन्नई को सफलता दिलाई. इसके बाद डेथ ओवर्स में हेजलवुड ने अभिषेक शर्मा और अब्दुल समद को आउट किया. जबकि रविन्द्र जडेजा ने भी मिडल ओवर्स में किफायती गेंदबाज़ी की. तीन ओवर में मात्र 14 रन लुटाए और उन्हें एक सफलता भी मिली.

#Ruturaj-Faf Du Plessis

IPL 2021 में चेन्नई सुपर किंग्स के बेहतर प्रदर्शन की सबसे बड़ी वजह उनकी सलामी जोड़ी है. रुतुराज गायकवाड़ और फाफ डु प्लेसी. कमाल के ओपनर्स हैं और निरंतर टीम को अच्छी शुरुआत दे रहे हैं. दिलचस्प बात ये है कि रुतुराज और फाफ डु प्लेसी दोनों ने इस सीजन अकेले 400-400 रन ठोके हैं. वहीं साझेदारी में दोनों ने इस सीजन 591 रन जोड़ लिए हैं. SRH के खिलाफ भी रुतुराज और फाफ डु प्लेसी ने चेन्नई को शानदार शुरुआत दिलाई. पहले विकेट के लिए दोनों बल्लेबाजों ने 75 रन जोड़े. रुतुराज गायकवाड़ 45 रन बनाकर आउट हुए. जबकि फाफ ने 36 गेंदों का सामना करते हुए 41 रन की पारी खेली.

#Jason Holder

IPL 2021 में सनराइजर्स हैदराबाद की तरफ से एकमात्र जेसन होल्डर ही हैं. जिन्होंने अपने प्रदर्शन से मैनेजमेंट और फै़न्स का दिल जीता है. बल्लेबाज़ी भी अच्छी कर रहे हैं और गेंदबाज़ी भी. जेसन होल्डर ने चेन्नई के खिलाफ चार ओवर में 27 रन देकर तीन विकेट चटकाए. होल्डर ने सबसे पहले रुतुराज गायकवाड़ को आउट किया. इसके बाद फाफ डू प्लेसी को निपटाया और फिर सुरेश रैना को पवेलियन भेजा. तीनों महत्वपूर्ण विकेट थे. एक वक्त पर उनकी गेंदबाज़ी से लगने लगा था कि हैदराबाद मैच में वापसी कर सकती है.

IPL 2021: अर्जुन तेंडुलकर क्यों हो गए मुंबई इंडियंस के बाहर?