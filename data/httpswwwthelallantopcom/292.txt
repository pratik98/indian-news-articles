मधुर भंडारकर के करियर की दूसरी फिल्म ‘चांदनी बार’ को 20 साल पूरे हो गए. मधुर की डेब्यू फिल्म ‘त्रिशक्ति’ फ्लॉप रही थी. ऐसे में उन पर काफी प्रेशर था. बावजूद इसके उन्होंने ‘चांदनी बार’ जैसी फिल्म बनाई. जो अन-कन्वेंशनल टॉपिक पर बात करने वाली थी. ये फिल्म न सिर्फ फाइनेंशियली सक्सेसफुल रही बल्कि भरपूर क्रिटिकल अक्लेम भी बटोरा. चार नेशनल अवॉर्ड्स जीते. मधुर भंडारकर को मेनस्ट्रीम में लेकर आई. मधुर ने आगे ‘आन’, ‘फैशन’ और ‘हीरोइन’ जैसी फिल्में बनाईं. मगर वो ‘चांदनी बार’ को वो सिनेमा मानते हैं, जिसने उन्हें फिल्म इंडस्ट्री में स्थापित किया. मधुर अपने हालिया इंटरव्यू में बताते हैं कि जितने पैसे उन्होंने ‘हीरोइन’ फिल्म में करीना कपूर के कपड़ों पर खर्चे थे, उससे कम बजट में उन्होंने ‘चांदनी बार’ बना दी थी.

टाइम्स ऑफ इंडिया को दिए इंटरव्यूमें मधुर भंडारकर ने ‘चांदनी बार’ की मेकिंग से जुड़ी कई बातें बताईं. मधुर बताते हैं कि जब पहली फ्लॉप फिल्म के बाद उन्होंने ‘चांदनी बार’ पर काम शुरू किया, तो लोगों ने कहा कि ये बहुत रिस्की प्रोजेक्ट है. साथ ही इसका नाम भी किसी बी-ग्रेड फिल्म वाला फील दे रहा है. मगर इस फिल्म की सफलता में तबू की परफॉरमेंस का बड़ा हाथ था. उनकी कास्टिंग के सवाल पर मधुर बताते हैं कि उन्होंने ये फिल्म तबू को ध्यान में ही रखकर लिखी थी. हालांकि तब वो उन्हें पर्सनली नहीं जानते थे. उनके प्रोड्यूसर का परिचय तबू से था. क्योंकि दोनों पहले एक फिल्म पर साथ काम कर चुके थे. तबू को इस बात से कोई फर्क नहीं पड़ा था कि मधुर एक फ्लॉप फिल्म देकर आए हैं. उन्होंने मधुर की फिल्म की कहानी सुनी और उनके क्राफ्ट पर भरोसा करके फिल्म करने को तैयार हो गईं. इस फिल्म के लिए तबू को बेस्ट एक्ट्रेस का नेशनल अवॉर्ड मिला था.

फिल्म इंडस्ट्री में बड़ी मुश्किल से फिल्में बनाने का मौका मिलता है. तिस पर आपकी पहली ही फिल्म फ्लॉप हो जाए, तो लोग आपको गया-बीता मान लेते हैं. ये चीज़ फिल्ममेकर्स को बहुत प्रभावित करती है. वो किसी भी हाल में एक सफल फिल्म बनाकर इंडस्ट्री में बने रहना चाहते हैं. मगर मधुर इस प्रेशर में नहीं आए. उन्होंने वही फिल्म बनाई, जो वो बनाना चाहते थे. कोई भी प्रोड्यूसर खराब ट्रैक रिकॉर्ड वाले फिल्ममेकर पर पैसा लगाने से बचता है. इसलिए ‘चांदनी बार’ बनाने के लिए उन्हें काफी छोटा बजट मिला था. मधुर अपने इंटरव्यू में कहते हैं-

”मैंने ये फिल्म बहुत छोटे बजट पर बनाई थी. इतने छोटे बजट पर कि मैंने एक बार करीना को मज़ाक में कहा कि जितने पैसे मैंने ‘हीरोइन’ में उनके कपड़ों पर खर्च दिए, उससे काफी कम बजट में मैंने ‘चांदनी बार’ बना दी थी.”

मधुर बताते हैं कि उन्होंने हर साल एक पिक्चर बनाने वाली टेंशन कभी नहीं ली. वो तभी कोई फिल्म बनाते हैं, जब उन्हें लगता है कि वो ये कहानी कहना चाहते हैं. मधुर का ये भी मानना है कि उन्होंने जो फ़िल्में बनाईं, उनका कॉन्टेंट काफी रिच था. इसलिए अगर वो फिल्में आज भी रिलीज़ होतीं, तो उन्हें पसंद किया जाता. वो ‘चांदनी बार’ का सीक्वल बनाना चाहते हैं. इसमें वो दिखाना चाहते हैं कि डांस बार बंद होने के बाद उन महिलाओं का क्या हुआ, जो वहां डांस करती थीं. या उन लोगों का क्या हुआ, जो किसी भी तरीके से डांस बार से जुड़े हुए थे.

मधुर की आखिरी फिल्म थी ‘इंदु सरकार’. ये एक पीरियड फिल्म थी, जिसमें इमरजेंसी वाले दौर को दिखाने की कोशिश की गई थी. फिलहाल वो अपनी अगली फिल्म ‘इंडिया लॉकडाउन’ पर काम कर रहे हैं.

वीडियो देखें: मधुर भंडारकर के टाइटल चुराने के आरोप पर क्या बोले करण जौहर?