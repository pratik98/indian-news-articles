अंकिता जैन (UPSC Topper Ankita Jain). ये वो नाम है, जिसने UPSC 2020 Civil Service Exam में सफलता के झंडे गाड़े हैं. अंकिता जैन ने ओवरऑल तीसरा स्थान हासिल किया है. अपने चौथे प्रयास में ये मुकाम हासिल करने वालीं अंकिता फिलहाल मुंबई में अकाउंट सर्विस ऑफिसर के तौर पर तैनात हैं. 28 साल की अंकिता ने दिल्ली टेक्नोलॉजिकल यूनिवर्सिटी से पढ़ाई की है. उनके पति अभिनव त्यागी IPS ऑफिसर के तौर पर महाराष्ट्र में तैनात हैं.

कोविड का शिकार हुईं लेकिन…

मूलरूप से दिल्ली के शास्त्री नगर की अंकिता जैन ने इस बार अपनी कमजोरियों पर ध्यान लगाया. उन्होंने वो टॉपिक्स बेहतर ढंग से तैयार किए, जिनमें पिछले प्रयासों में वो पीछे रह गईं. इस बार उनकी मेहनत रंग लाई और उन्होंने तीसरा स्थान हासिल किया. उनकी बहन वैशाली जैन ने भी इस एग्जाम में 21वीं रैंक हासिल की है.

यूपीएससी 2020 के मेन्स एग्जाम के एक महीने पहले अंकिता कोविड 19 का शिकार हो गईं. लेकिन उन्होंने हिम्मत नहीं हारी. उन्होंने द हिंदू को बताया,

“मेन्स के एक महीने पहले मुझे कोविड हो गया. लेकिन मैंने ट्रेनिंग पर ध्यान बनाए रखा और फिर जो भी समय बचा, उसमें मैंने एग्जाम की तैयारी की. मेरे परिवार ने मेरा बहुत साथ दिया.”

साल 2018 में अंकिता की तैनाती अकाउंट सर्विस ऑफिसर के तौर पर हुई थी. फिर इस साल जुलाई में उनकी शादी अभिनव त्यागी से हो गई. उनका ससुराल आगरा के ग्वालियर रोड स्थित डिफेंस स्टेट में है. अपनी बहू की इस सफलता के बाद सास और ससुर डॉ. सविता त्यागी और डॉ. राकेश त्यागी की खुशियों का ठिकाना नहीं रह गया है.

बहन के नोट्स से की पढ़ाई

जैसा कि हमने आपको बताया कि अंकिता जैन की बहन वैशाली जैन ने भी इस एग्जाम में 21वीं रैंक हासिल की है. कमाल की बात ये है कि अंकिता ने वैशाली के नोट्स से पढ़ाई की. एक टीवी चैनल से हुई बातचीत में अंकिता ने बताया कि वो तो ट्रेनिंग पर रहती थीं, ऐसे में उनके लिए नोट्स बनाना मुश्किल रहता था. तो उनकी बहन उन्हें नोट्स भेज देती थीं.

अंकिता ने यह भी बताया कि कोविड से पहले वो ऑफलाइन क्लास लेती थीं, लेकिन कोविड के बाद उन्होंने ऑनलाइन पढ़ाई की. उन्होंने UPSC की तैयारी कर रहे अभ्यर्थियों से कहा कि उन्हें ऑनलाइन पढ़ाई का फायदा उठाना चाहिए. अगर अकेले पढ़ाई नहीं हो रही है, तो वो ग्रुप बनाकर ऑनलाइन चर्चा कर सकते हैं.

बार-बार एग्जाम देने के बारे में उन्होंने बताया कि ऐसा इसलिए किया क्योंकि वो सीधे तौर पर लोगों के साथ काम करना चाहती थीं. इसके लिए ही उन्होंने प्राइवेट सेक्टर की नौकरी को छोड़ा था. उन्होंने यह भी बताया कि आज जो कुछ भी उन्हें हासिल हुआ है, वो उनकी पढ़ाई और लगन का ही फल है.

UPSC के अभ्यर्थियों को उन्होंने एक और संदेश दिया. उन्होंने कहा कि अभ्यर्थियों को भटकना नहीं चाहिए. बहुत सारे सोर्स मैटेरियल से तैयारी की कोशिश नहीं करनी चाहिए. पढ़ने का सामान कम करिए और उसको बहुत बार पढ़िए.

संघ लोक सेवा आयोग (UPSC) ने 2020 सिविल सर्विस एग्‍जाम का रिजल्‍ट शुक्रवार 24 सितंबर को जारी किया है. इस बार कुल 761 कैंडिडेट्स पास हुए हैं जिसमें शुभम कुमार ने ऑल इंडिया रैंक 1 प्राप्‍त की है. उनके बाद जागृति अवस्‍थी ऑल इंडिया रैंक 2 पर हैं और अंकिता जैन ने तीसरा स्‍थान हासिल किया है. इस वर्ष चर्चित IAS टीना डाबी की बहन रिया डाबी ने भी 15वीं रैंक हासिल की है. सफलता हासिल करने वाले टॉप 15 उम्मीदवारों में 9 महिलाएं हैं.

वीडियो- लड़कियां NDA की तैयारी कैसे करें, कौन सा सब्जेक्ट चुनें, सभी सवालों के जवाब जानिए