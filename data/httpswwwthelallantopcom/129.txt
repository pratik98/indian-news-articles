एक मंदिर. मंदिर में उत्सव का माहौल है. खूब सजावट हो रखी है. लोग झूमते हुए नाच-गा रहे हैं. भीड़ के बीच में तीन लोग खड़े हैं. उनमें से दो लोग हाथों में तलवार लहरा रहे हैं. इन्हीं में से एक तलवार पर लटकी है इंसानी खोपड़ी. दिल दहलाने वाली इस घटना का वीडियो सोशल मीडिया पर सामने आया है. इन लोगों पर इंसानी मांस खाने का आरोप भी लगा है. पुलिस ने केस दर्ज कर लिया है.

ये घटना है तमिलनाडु की. यहां के विरुधुनगर जिले में एक गांव है कल्लूरानी. यहां के शक्ति पोथी सुदलाई मदसामी नाम के मंदिर में सालाना उत्सव होता है. बड़ी संख्या में ग्रामीण जुटते हैं. अघोरी टाइप लोग भी आते हैं. इन्हें सामियादी कहा जाता है. नाच-गाना होता है. इस बार भी हुआ. आजतक के अनुसार, इसी उत्सव के दौरान हुई घटना के बारे में गांव के ग्राम प्रशासनिक अधिकारी ने पुलिस में शिकायत दर्ज कराई है. शिकायत में सामियादियों पर इंसानी खोपड़ी उत्सव में लाने और इंसानी मांस खाने का आरोप लगाया गया है.

पुलिस ने क्या कार्रवाई की?

एसपी आर. कृष्णराज ने बताया कि शिकायत के आधार पर केस दर्ज कर लिया गया है. उत्सव के आयोजकों के खिलाफ भी मामला दर्ज हुआ है, निषेधाज्ञा उल्लंघन के आरोप में. द न्यू इंडियन एक्सप्रेस की खबर के मुताबिक, शक्ति पोथी सुदलाई मदसामी मंदिर (कट्टू कोविल) के कुछ सामियादियों को हिरासत में लिया गया है. ये जानने की कोशिश की जा रही है कि खोपड़ी किसकी थी. सामियादियों ने उसे कहां से निकाला. पुलिस को शक है कि खोपड़ी किसी अधजले शव या हाल ही में दफनाए हुए किसी मुर्दे की हो सकती है. पुलिस श्मशान से भी इस बारे में सूचना जुटा रही है. ग्रामीणों से भी पूछताछ की जा रही है, लेकिन वो खुलकर कुछ नहीं बता रहे हैं. पुलिस के अनुसार, ग्रामीणों का कहना है कि उन्हें मानव अवशेषों के बारे में कोई जानकारी नहीं है. वह (बेहोशी जैसी) ऐसी अवस्था में थे, जिसमें उन्हें पता नहीं था कि आसपास क्या हो रहा है.

पहले भी आ चुका है ऐसा ही मामला

बताया जाता है कि रात में होने वाले इस उत्सव के दौरान शवों को खोजना सामियादियों की एक प्रथा है. जिले के अन्य सुदलाई मदासामी मंदिरों में भी सामियादी भी इस दौरान श्मशान या कब्रिस्तान में शव खोजते हैं, लेकिन लौटते समय वो अपने साथ किसी शव का अंग नहीं लाते. न्यू इंडियन एक्सप्रेस के मुताबिक, इस जगह से ऐसा मामला पहली बार सामने नहीं आया है. 2019 में भी इसी गांव के मंदिर में उत्सव का एक वीडियो वायरल हुआ था. उसमें देखा गया था कि उत्सव के दौरान कुछ सामियादी इंसानी खोपड़ी और अंग लेकर आए थे.

बहरहाल, समाज की यह वीभत्स तस्वीर चौंकाने वाली है. प्रथाएं मंदिर और घरों की चौखट तक तो ठीक हैं लेकिन जब वे कानूनी दहलीज को पार कर जाती हैं तो अपराध की श्रेणी में आ जाती हैं.

(ये स्टोरी हमारे यहाँ इंटर्नशिप कर रहे रौनक भैड़ा ने लिखी है)

वीडियो- तमिलनाडु: इधर दलित समुदाय को सवर्णों के पैर छूने की सजा मिली और उधर केस हो गया



