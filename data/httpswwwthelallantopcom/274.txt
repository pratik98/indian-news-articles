एक के बाद एक ओटीटी पर रिलीज़ होने वाली फिल्मों के बाद मार्केट में एक नई पंजाबी फ़िल्म का ट्रेलर आया है जो कि ओटीटी पर नहीं थिएटर में रिलीज़ होगी. फ़िल्म का नाम है ‘हौसला रख’. हिंदी-इंग्लिश फ़िल्मों और शोज़ के बीच आए इस पंजाबी फ़िल्म के ट्रेलर में क्या है ख़ास, इस पर आगे बात करेंगे.

# कौन कौन है फिल्म में?

फ़िल्म में दिलजीत दोसांझ मेन लीड हैं. सिंगल पापा बने हैं जो अपने लिए वधु और अपने बेटे के लिए मम्मी ढूँढ रहा है. दूसरी लीड हैं शहनाज़ गिल. साथ ही फ़िल्म में दिलजीत के करैक्टर का लव इंटरेस्ट प्ले कर रही हैं सोनम बाजवा. इनके अलावा राजा ढिल्लों और पलक सिंह भी फ़िल्म में दिखाई देंगे.

#कहानी दस्सो

दिलजीत और शहनाज़ पति-पत्नी हैं. शहनाज़ का किरदार प्रेग्नेंट हैं. संतान होने वाली है. लेकिन शहनाज़ बच्चा नहीं चाहती. उल्टा डाइवोर्स ले लेती है. वो भी इस शर्त पर कि बच्चे की कस्टडी दिलजीत के पास ही रहेगी. ऐसा ही होता है. अब सिंगल सिंह दिलजीत हौसले से ‘हौसला’ पालता है. जी बच्चे का नाम हौसला है. अलग-अलग तिकड़मों से बच्चे को संभाल रहा है. साथ ही साथ अपने लिए भी लड़की की तलाश जारी है. तलाश एक लड़की पर आकर खत्म होती है. लेकिन कहानी में ट्विस्ट तब आता है जब बच्चे की असली मां वापस आ जाती है. फ़िर कहानी में जो सियापे होते हैं, वो ही फ़िल्म की कहानी है.

#राइटर- डायरेक्टर कौन सी?

‘हौसला रख’ को लिखा है ‘चल मेरा पुत्त’ के राइटर राकेश धवन ने. फ़िल्म डायरेक्ट की है अमरजीत सिंह सरोन ने. दिलजीत सिर्फ एक्टिंग नहीं कर रहे बल्कि फ़िल्म प्रोड्यूस भी कर रहे हैं. मूवी में सिनेमैटोग्राफी की है बलजीत सिंह डीयो ने. फ़िल्म में बैकग्राउंड म्यूजिक कंपोज़ किया है संदीप सक्सेना ने. अक्षय कुमार की ‘केसरी’ में बढ़िया एडिटिंग का नमूना दे चुके मनीष मोरे ने ही ‘हौसला रख’ की एडिटिंग की है.

#कैसा है ट्रेलर?

दिलजीत दोसांझ आजकल जिस पैटर्न की फ़िल्में कर रहे हैं, लगता है कुछ दिनों में वाकई में बच्चे संभालने के एक्सपर्ट हो जाएंगे. अक्षय, कियारा, करीना के साथ ‘गुड न्यूज़’ में उन्होंने बच्चे संभाले और अब ‘हौसला रख में बच्चे संभाल रहे हैं. ‘हौसला रख’ का प्लाट तो नया नहीं है लेकिन दिलजीत की परफॉरमेंस बहुत मज़ेदार लग रही है. साथ में शहनाज़ गिल की ये पहली फ़िल्म है बतौर लीड एक्ट्रेस. रिएलिटी टीवी और म्यूजिक वीडियोज़ के बाद एज़ अ एक्टर शहनाज़ कैसे परफॉर्म करती हैं, देखना दिलचस्प होगा. फ़िल्म का टाइटल सांग दिलजीत का गाया ‘रख हौसला’ गाना भी ग्रूवी लग रहा है.



#कब आएगी?

‘हौसला रख’ 15 अक्टूबर को त्वाडे नज़दीकी सिनेमा घर में आ जाएगी. सिद्धार्थ शुक्ला की मौत के बाद सबने शहनाज़ गिल को टूटते हुए देखा है. ये उनकी ज़िन्दगी का नया मोड़ है. उम्मीद है उन्हें कामयाबी मिलेगी.

वीडियो: वो सिंगर, जिसका गाना बराक ओबामा के फेवरेट सॉन्ग्स की लिस्ट में शामिल हो गया