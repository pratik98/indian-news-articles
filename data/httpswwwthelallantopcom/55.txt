यूरोप में एक देश है. नाम है आइसलैंड. जेंडर इक्वालिटी के लिहाज़ से इसे ‘लीडर’ माना जाता है. वर्ल्ड इकोनॉमिक फोरम की मार्च में एक रिपोर्ट आई थी. इसके मुताबिक आइसलैंड लगातार 12 सालों से दुनिया का सबसे अधिक जेंडर न्यूट्रल देश बना हुआ है. 26 सितंबर को आइसलैंड से एक खबर आई, दावा किया गया कि इस देश में पहली बार एक ऐसी संसद चुनी गई है जिसमें महिलाएं 50 प्रतिशत से ज्यादा हैं. खबर थी कि 63 सीटों वाली इस संसद में 33 सीटों पर महिलाएं काबिज होंगी यानी करीब 52 प्रतिशत सीटों पर.

बीबीसी की रिपोर्ट के मुताबिक आइसलैंड के राष्ट्रपति गुदनी जॉहनसन ने कहा,

“ ऐतिहासिक और अंतर्राष्ट्रीय दृष्टि से ये एक बेहद महत्वपूर्ण खबर है. आइसलैंड पार्लियामेंट में महिलाएं मेजॉरिटी में है. पूरे यूरोप में पहली बार ऐसा हुआ है और ये एक अच्छी खबर है”

हालांकि, बाद में पता चला कि कि ये हड़बड़ी में जारी किया गया आंकड़ा था. रिकाउंटिंग के बाद पता चला कि संसद में 30 महिलाएं चुनी गई हैं. ये करीब 47.6 प्रतिशत है.

हालांकि ये भी एक सुखद आंकड़ा है. क्योंकि आइसलैंड में बाकी देशों की तरह महिलाओं के लिए कोई आरक्षण नहीं है. कुछ पार्टियों में महिलाओं के लिए सीट रिज़र्व हैं पर पार्लियामेंट में ऐसी कोई लीगल व्यवस्था नहीं है.

दुनियाभर की पार्लियामेंट कितनी जेंडर न्यूट्रल हैं?

जेंडर इक्वालिटी के मामले में आइसलैंड दुनिया के कई बड़े और विकसित देशों से आगे है. महिलाओं और पुरुषों को सामान वेतन (equal pay for men and women) देने के लिए यहां 1961 में ही कानून बन गया था. इसी तरह यहां महिलाओं और पुरषों को समान पैरेंटल लीव मिलती है. साल 1980 में आइसलैंड दुनिया का पहला देश था जहां किसी महिला को राष्ट्रपति पद के लिए चुना गया था.

अब जब बात पार्लियामेंट में महिलाओं की चली है तो इसपर भी बात कर लेते हैं. दुनिया में केवल 5 देश ऐसे हैं जहां लगभग आधी सीटों पर महिलाएं हैं. इस लिस्ट में रवांडा टॉप पर है. यहां के निचले सदन में करीब 61.3% पर महिलाएं हैं.

भारत कहां खड़ा है?

पार्लियामेंट में जेंडर इक्वालिटी के लिहाज़ से भारत बहुत पीछे है. आज के वक़्त पार्लियामेंट में 78 महिलाएं हैं. ये लगभग 14 प्रतिशत है. दुनिया का औसत 22% है. IPU की रैंकिंग के अनुसार भारत 193 देशों की लिस्ट में 148वीं रैंक पर है. हालांकि, भारत में अब तक जितनी भी संसद चुनी गई है उसमें सबसे ज्यादा महिलाएं इस वक्त हैं. इस स्थिति को बदलने के लिए महिलाओं को संसद में 33% आरक्षण मिलने की मांग समय समय पर उठती रहती है. इसे लेकर कानून बनाने की भी बात होती है. साल 1996 में पहली बार इसे लेकर विधेयक भी पारित हुआ था. लेकिन पिछले 25 साल से ये राजनीतिक बहस का मुद्दा बनकर गया है. भारत समेत दुनियाभर में पार्लियामेंट में महिलाओं की भागीदारी बढ़ाने को लेकर काम तो हो रहा है. पर इसकी रफ़्तार बहुत धीमी है.

क्रिकेट को जेंडर न्यूट्रल बनाने की दिशा में अबतक का सबसे बड़ा फैसला आया!