ऑलमोस्ट दो सालों के बाद सिनेमाघर (पूरे तरीके से) फ़िर खुलने वाले हैं. इन दो सालों में छोटे बजट और मीडियम बजट की फ़िल्में तो ओटीटी पर रिलीज़ होती गईं, लेकिन बड़ी बजट की फ़िल्में सालों से आउटर पर ही खड़ी हैं. हरी झंडी के इंतज़ार में. खैर अब सरकार की ओर से हरी झंडी मिल गई है. लेकिन हो ये रहा है कि अब दो-दो, तीन-तीन गाड़ियां एक ही पटरी पर आ रही हैं. याने कि एक ही दिन में दो-तीन फ़िल्में एक साथ रिलीज़ हो रही हैं. इसमें आपको तो कोई दिक्कत नहीं. आपने तो बस अपने मूड के हिसाब से एन्जॉय करना है. लेकिन इन फिल्मों के प्रोड्यूसर्स में से किसी ना किसी को तो भारी नुकसान झेलना पड़ेगा ही. किसी शुक्रवार एक साथ दो फिल्मों में क्लैश हो रहा है. तो किसी शुक्रवार एक साथ 4 फ़िल्में भिड़ रही हैं. कौन-कौन सी फ़िल्में आने वाले साल में बॉक्स ऑफिस पर टकराने वाली हैं, यहां जान लीजिए.

1. दिवाली दंगल

सूर्यवंशी Vs इटर्नल्स’ Vs अंतिम

रोहित शेट्टी के कॉप यूनिवर्स की अगली किश्त यानी ‘सूर्यवंशी’ बहुत लंबे इंतज़ार के बाद इस दिवाली यानी 4 नवंबर को थिएटर्स में आ रही है. वैसे तो फ़िल्म की सबसे पहली रिलीज़ डेट 2019 में थी लेकिन डिले होते-होते दिवाली पर ‘सूर्यवंशी’ फाइनली चार्ज लेगा. इस फ़िल्म में सूर्यवंशी के रोल में हैं अक्षय कुमार. इनके साथ ‘सिंघम’ यानी अजय देवगन और ‘सिंबा’ यानी रणवीर सिंह भी फ़िल्म में कैमियो कर रहे हैं. इधर कॉप यूनिवर्स है, तो इनको टक्कर देने के लिए सामने है मार्वल यूनिवर्स.

मार्वल की ‘इटर्नल्स’ भी भारत में दिवाली के मौके पर रिलीज़ होगी. ‘एटर्नल्स’ को डायरेक्ट किया है ऑस्कर विनिंग डायरेक्टर क्लोई झाओ ने. ये पहली बार है कि झाओ सुपरहीरो फ़िल्म डायरेक्ट कर रही हैं. मार्वल फिल्मों का और क्लोई झाओ जैसी डायरेक्टर का ये संगम इन सुपरहीरोज़ फिल्मों को नए मायने देने का माद्दा रखता है. फ़िल्म में थेना के रोल में फेमस हॉलीवुड स्टार एंजेलिना जोली पहली बार आपको सुपरहीरो के रोल में दिखेंगी. सरसी के किरदार में नज़र आएँगी जेम्मा चैन. GOT के जॉन स्नो यानी किट हैरिंगटन भी फ़िल्म में दिखाई देंगे.

ये मत समझिएगा ‘सूर्यवंशी’ के लिए ‘एटर्नल्स’ ही ‘अंतिम’ चुनौती है. क्यूंकि ‘क्यूंकि.. इट्स फेट’ वाले भाईजान सलमान खान इस साल ईद की सिवैयां खाने के बाद दिवाली के लड्डू खाने भी आ रहे हैं. हालांकि ये बात अभी हंड्रेड परसेंट कन्फर्म तो नहीं है. लेकिन पूरे-पूरे आसार हैं कि सलमान खान और आयुष शर्मा स्टारर ‘अंतिम : द फाइनल ट्रुथ’ भी ‘सूर्यवंशी’ और ‘एटर्नल्स’ के साथ दिवाली पर भिड़ने वाली है. क्या लगता है कौन सी पिक्चर भारी पड़ेगी. हमारे हिसाब से तो ‘सूर्यवंशी’.

2. क्रिसमस क्लैश

83 Vs मैट्रिक्स रिसरेक्शन्स Vs पुष्पा

दिवाली के बाद अगली भिड़ंत होगी हॉलिडे सीज़न में. यानी क्रिसमस पर. जब अल्लू अर्जुन और फहद फाज़िल की फ़िल्म ‘पुष्पा’ का क्लैश होगा, कबीर खान की मच अवेटेड ’83’ से. 1983 वर्ल्डकप की कहानी बताने वाली इस फ़िल्म में रणवीर सिंह कपिल देव के रोल में हैं. लेकिन ये दोनों फ़िल्में तो बाद में आएंगी. उससे पहले नीयो थिएटर में आलरेडी पहुंच चुका होगा. क्यूंकि ‘मैट्रिक्स रिसरेक्शन्स’ तो क्रिसमस के भी दो दिन पहले यानी 22 दिसंबर को थिएटर में आ जाएगी. ‘मैट्रिक्स’ की कास्ट से तो आप परिचित ही होंगे. नियो कियानू रीव्स हैं. ट्रिनिटी हैं कैरी-एन्नी मॉस. इस बार मॉर्फिअस का रोल याहया अब्दुल मतीन कर रहे हैं. और हां अपनी प्रियंका चोपड़ा भी फ़िल्म में हैं. कौन जीतेगा ये क्रिसमस क्लैश?

3. वैलेंटाइन वॉर

एक विलन रिटर्न्स Vs लाल सिंह चड्ढा

अगला क्लैश होगा एक विलन और लाल सिंह चड्ढा के बीच. 2022 वैलेंटाइन वीकेंड पर. जब जॉन अब्राहम, दिशा पाटनी, तारा सुतारिया और अर्जुन कपूर की फ़िल्म ‘एक विलन रिटर्न्स’ थिएटर में आएगी. विलन को अपनी विलनगिरी बहुत मज़बूत कर के आनी होगी .क्यूंकि बॉक्स ऑफिस पर मुकाबला होगा सीधे-सीधे मिस्टर परफेक्शनिस्ट आमिर खान से. आमिर की ‘लाल सिंह चड्ढा’ वैलेंटाइन डे के दिन रिलीज़ होगी. ये फ़िल्म टॉम हैंक्स की ‘फॉरेस्ट गंप’ का रीमेक है. ‘लाल सिंह चड्ढा’ में आमिर खान के साथ करीना कपूर खान भी हैं. टक्कर होगी या सीधा नॉकआउट होगा? क्या लगता है?

4. मार्च बॉक्स ऑफिस मैच

द बैटमैन Vs बच्चन पांडे

‘ट्वाइलाईट’ वाले रॉबर्ट पैटिनसन अब बैटमैन बनने जा रहे हैं. ‘द बैटमैन’ इंडिया में 4 मार्च को थिएटर में रिलीज़ होगी. पिक्चर में तो बैटमैन जिससे भिड़ेगा, उससे भिड़ेगा. लेकिन इंडियन बॉक्स ऑफिस पर ‘बैटमैन’ का तगड़ा मुकाबला होगा ‘बच्चन पांडे’ के साथ. ‘बच्चन पांडे’ में अक्षय कुमार लीड रोल में हैं. फ़िल्म में खिलाड़ी कुमार के साथ कृति सेनन भी हैं. ‘बच्चन पांडे’ को फरहाद सामजी डायरेक्ट कर रहे हैं. क्या निकलेगा इस मैच का रिजल्ट?

5. अप्रैल आर्मागेडन

‘केजीएफ़’ 2 Vs भेड़िया

अप्रैल की उठती लू में फाइनली रॉकी भाई थिएटर में वापसी करेंगे. ‘केजीएफ़ वन’ के बाद से ही लोग ‘केजीएफ़ 2’ देखने को बेकरार बैठे हैं. लेकिन कोरोना के चलते फ़िल्म लटक गई. अब सीधे अगले साल अप्रैल 14 को उतरेगी सिनेमाघरों में. लोग सुपरस्टार यश की एज़ रॉकी संजय दत्त के अधीरा अवतार के साथ फाइट देखने को कतई व्याकुल बैठे हैं. फ़िल्म में तो जो होगा सो होगा लेकिन बॉक्स ऑफिस पर भी ‘केजीएफ़ 2’ की तगड़ी भिड़ंत होनी है. किससे ? ‘भेड़िया’ से. ये नाम है वरुण धवन की 14 अप्रैल को रिलीज़ होने वाली हॉरर कॉमेडी फ़िल्म का. इस फ़िल्म में वरुण धवन के साथ कृति सेनन नज़र आएंगी.

6. ईद की लड़ाई

मे डे Vs हीरोपंती 2

ईद 2022 को फॉर अ चेंज सलमान खान ईदी लेने नहीं आएंगे. उनकी जगह टाइगर श्रॉफ आएंगे. दोबारा ‘हीरोपंती’ करने. 2022 की ईद पर टाइगर और तारा सुतारिया की फ़िल्म ‘हीरोपंती-2’ रिलीज़ होगी. लेकिन ईद के मौके पर टाइगर अकेले ही नहीं सिवैयां चाप पाएंगे. अजय देवगन, अमिताभ बच्चन स्टारर ‘मे डे’ भी इसी दिन यानी अप्रैल 29 को रिलीज़ होगी. यानी टाइगर के आगे दो मेजर स्टार्स होंगे. अब ‘हीरोपंती-2’ मेकर्स भी बेचारे क्या करें. पहले 6 मई डेट फिक्स की थी. पता चला उस दिन तो खुद ‘गॉड ऑफ़ थंडर’ थोर आ रहे हैं. फुर्ती में कलटी मार के ईद का स्लॉट बुक कर लिया. सोचा भाई तो है नहीं इस बार लेकिन ‘मे डे’ लग गई क्लैश में. थोर से तो नहीं लेकिन अजय और अमिताभ से तो भिड़ना तय है टाइगर का .

7. इंडिपेंडेंस डे बैटल

आदिपुरुष Vs रक्षाबंधन

इंडिपेंडेंस डे वीकेंड पर भी दो बड़ी फ़िल्में टकराने वाली हैं. पहली फ़िल्म है अक्षय कुमार की ‘रक्षाबंधन’. इस फ़िल्म में अक्षय के साथ भूमि पेडणेकर हैं. ‘रक्षाबंधन’ को आनंद एल राय डायरेक्ट कर रहे हैं. अक्षय कुमार और भूमि दोनों भाई-बहन के रोल में नज़र आने वाले हैं. दूसरी फ़िल्म है रामायण पर बेस्ड फ़िल्म ‘आदिपुरुष’. इस फ़िल्म में सैफ़ अली खान और प्रभास लीड रोल में हैं. ये दोनों फ़िल्में 11 अगस्त 2022 को रिलीज़ होंगी. क्या निकलेगा इस बॉक्स ऑफिस के युद्ध का परिणाम?

8. सितंबर स्ट्रगल

विक्रम वेधा Vs मिशन इम्पॉसिबल 7

डायरेक्टर जोड़ी पुष्कर और गायत्री तमिल ब्लॉकबस्टर फ़िल्म ‘विक्रम वेधा’ का हिंदी में रीमेक बना रहे हैं. इस फ़िल्म में सैफ़ अली खान और ऋतिक रोशन लीड रोल निभाएंगे. ये फ़िल्म 30 सितंबर को रिलीज़ होगी. एक तरफ़ इंडिया के स्टार्स तो अपोजिट एंड पर हेलिकॉप्टर कूद विशेषज्ञ टॉम क्रूज़ अपनी फ़िल्म ‘मिशन इम्पॉसिबल-7’ के साथ इंडियन थिएटर टेक ओवर करने की सोच रहे होंगे. बॉक्स ऑफिस पर ये टक्कर एकदम देखने लायक होगी.

वीडियो : जब अर्चना से पार्टी में बदतमीज़ी करने वाला लड़का उनसे मंदिर में शादी करने पहुंच गया