MX प्लेयर पर एक नई वेब सीरीज़ हुई है. इसका नाम है ‘नकाब’. अगर इसे MX प्लेयर का ट्रेड मार्क प्रोडक्ट कहा जाए, तो उससे किसी को गुरेज नहीं होना चाहिए. क्योंकि इस सीरीज़ में वो सब कुछ है, जो आप एक MX प्लेयर वेब सीरीज़ से एक्सपेक्ट कर सकते हैं. हालांकि पिछले वाक्य से इस सीरीज़ को जज नहीं किया जाना चाहिए. बल्कि देखकर समझा जाना चाहिए.

इस सीरीज़ का बेसिक प्रेमाइज़ है एक पॉपुलर टीवी एक्ट्रेस की डेथ. टीवी के हिट शो ‘हिमालय की गोद में’ उमा रघुवंशी का किरदार निभाने वाली एक्ट्रेस विभा दत्ता की मौत हो गई है. मगर ये साफ नहीं है कि वो एक्सीडेंट है, सुसाइड है या मर्डर. या विभा किसी बड़े गेम का हिस्सा थी, जिसकी कीमत उसे अपनी जान देकर चुकानी पड़ी. पुलिस मामले की जांच में लगी हुई है. मीडिया अपने चिर-परिचित अंदाज़ में कॉन्पिरेसी थिअरीज़ गढ़ रही है. और अन्य किरदार इस सीरीज़ को थ्रिलर बनाने में अपना हरसंभव योगदान दे रहे हैं.

‘नकाब’ एक बड़ा मसाला शो है. इस शो में हमें तकरीबन वही सब देखने को मिलता है, जो पिछले एक-दो सालों में हमने सेलेब्रिटीज़ की मौत के बाद टीवी पर देखा. उस मौत को सेंसेशनल बनाने की कवायद. मगर ये समझ नहीं आता कि ये शो उस पर कटाक्ष करने की कोशिश कर रहा है, या उन घटनाओं का इस्तेमाल कर रहा है. ‘नकाब’ में हमें टीवी से इतर ग्राउंड पर चल रही चीज़ों के बारे में बताया जाता है. यानी किसी एक्टर की मौत के बाद उसके घरवाले कैसे रिएक्ट कर रहे हैं, उनके को-स्टार्स का क्या कहना है, प्रोड्यूसरों के दिमाग में क्या चल रहा है, सोशल मीडिया ट्रेंड्स कैसे मैनिपुलेट किए जाते हैं और पुलिस कितनी ईमानदारी और बिना एक्सटरनल प्रेशर के इन मामलों की जांच करती है. मगर इसे पूरे प्रोसेस में कोई ऐसी चीज़ नहीं है, जिससे आप एक सेकंड को भी रिलेट कर पाएं.

‘नकाब’ नाम की इस सीरीज़ में अंकिता चक्रबर्ती ने विभा दत्ता नाम की एक्ट्रेस का रोल किया है. इस सीरीज़ में उनकी परफॉरमेंस बड़ी कंफ्यूज़िंग है. जब वो सेट पर अपने टीवी शो के लिए शूट करती हैं, तब बड़ी नैचुरल लगती हैं. मगर जब वो इस सीरीज़ के लिए परफॉर्म करना चालू करती हैं, तो काफी ओवरबोर्ड चली जाती हैं. ऐसा लगता है कि मानों वो इस रोल में ज़्यादा मेहनत करना चाहती हैं. मगर उनकी वो मेहनत दिखाई देती है, तो सारा खेल खराब करती है. मल्लिका शेरावत ने ‘हिमालय की गोद में’ की प्रोड्यूसर ज़ोहरा मेहरा का रोल किया है. इस रोल में तो वैसे ज़्यादा कुछ है नहीं. मगर मल्लिका इसे बिलकुल अपने अंदाज़ में निभाती हैं. जो कि शो के लिए हेल्पफुल साबित होता है. पुलिस इंस्पेक्टर पवन बिष्ट के रोल में हैं गौतम रोडे. ये बिल्कुल घिसा-पिटा फिल्मी पुलिस कैरेक्टर है. एक एनकाउंटर स्पेशलिस्ट, जिसके पुलिसिया करियर में पहले भी तूफान आ चुका है. अब वो अपने प्रेजेंट और पास्ट के बीच झूल रहा है. इस फिल्म की इकलौता बिलीवेबल रोल है ईशा गुप्ता का. ईशा ने पवन की जूनियर सब-इंस्पेक्टर अदिति आम्रे का रोल किया है. अदिती की पर्सनल लाइफ में चीज़ें कुछ ठीक नहीं चल रही. वो बड़ी सप्रेस्ड फील करती है. मगर विभा दत्ता डेथ केस को सुलझाने के दौरान वो खुद को एक्सप्लोर करना शुरू करती है. उनका ये कैरेक्टर ग्राफ थोड़ा-बहुत ही सही मगर इस कहानी को आगे ले जाने के काम आता है.

‘नकाब’ में विभा दत्ता डेथ की सारी छानबीन एक मोबाइल फोन पर टिकी हुई. इस मोबाइल फोन में बिल्कुल परफेक्ट कैमरा एंगल्स में विभा ने अपनी कहानी रिकॉर्ड करके रखी हुई है. इस शो के मेकर्स को ऐसा लगता है कि विभा की कहानी इतनी एक्सप्लोसिव है कि वो कॉन्टेंट मेकिंग की दुनिया को हिलाकर रख देगी. मगर असलियत इससे अलग है. ये सारा बिल्ड अप एक रैकेट से जुड़ा हुआ है, जिसकी कहानी कहां रिकॉर्ड है- विभा दत्ता के फोन में. सब कुछ एक दम कन्विनिएंट तरीके से तैयार है. कि बस पब्लिक आए और मुंबई फिल्म इंडस्ट्री के सारे सच जान ले.

‘नकाब’ ये दिखाने का दावा करती है कि मुंबई फिल्म इंडस्ट्री कैसे काम करती है. इस सीरीज़ को देखकर आपको फिल्म इंडस्ट्री नहीं, बल्कि इस सीरीज़ की विश्वसनीयता पर शक हो जाएगा. क्योंकि ये इतनी अनरियल और सिली है. इस सीरीज़ को ऐसे शूट किया गया है, ताकि एक केओटिक माहौल दिखाया जा सके. लोगों से भरे हुए फ्रेम. टेंस्ड सिचुएशन. सिर के ऊपर मंडराता कैमरा, मानों कोई कहीं से झांक रहा हो. कभी किसी किरदार की साइकी समझने में ये एंगल्स मदद नहीं करते. इस सीरीज़ में हर सवाल का एक ही जवाब है- सेक्स.

‘नकाब’ एक ऐसी सीरीज़ है, जिसके पास ऑफर करने को कुछ भी नया नहीं है. मगर हर कॉन्टेंट की अपनी टार्गेट ऑडियंस होती है. इसलिए इस सीरीज़ को खारिज करने से पहले एक बार चेक कर लें कि आपके देखने लायक इसमें कुछ है क्या.

मल्लिका शेरावत ने अपने करियर के शुरुआती दिनों में कहा था-

”इंडिया में बस दो चीज़ें बिकती हैं- शाहरुख और सेक्स.”

हम आपको बता दें कि 8 एपिसोड वाली सीरीज़ ‘नकाब’ MX प्लेयर पर फ्री में देखी जा सकी है.

वीडियो देखें: मल्लिका शेरावत कैसे हरियाणा से भाग कर मुंबई पहुंची और जैकी चैन के साथ काम मिला