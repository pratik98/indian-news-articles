फिल्मी दुनिया से जुड़ी तमाम बड़ी और छोटी खबरों को एक जगह पढ़ना चाहते हैं तो बिल्कुल सही जगह पर हैं. यहां आपको नेशनल, इंटरनेशनल और सिनेमा से जुड़ी खबरें मिलती हैं. आज के अपडेट्स में पढ़िए संजय लीला भंसाली के शो ‘हीरामंडी’ के बारे में. जिसका पाकिस्तानी सितारों ने विरोध किया है. स्कारलेट जोहानसन के बारे में जिनकी डिज़्नी के साथ लड़ाई खत्म हो गई है. साथ ही रिया चक्रवर्ती के बारे में जो ‘बिग बॉस’ के 15वें सीज़न का हिस्सा नहीं बनेगीं.

1. डिज़्नी संग खत्म हुई स्कारलेट जोहानसन की लड़ाई

पहली खबर इंटरनेशनल सिनेमा से. सिनेमा शो के एक एपिसोड में हमने आपको बताया था कि मार्वल्स की फिल्म ‘ब्लैक विडो’ की स्कारलेट जोहानसन ने डिज़्नी के खिलाफ लीगल एक्शन लिया था. स्कारलेट ने डिज़्नी पर कॉन्ट्रैक्ट के नियमों का उल्लघंन करने का आरोप लगाया था. कोर्ट में डिज़्नी के खिलाफ मुकदमा दर्ज करवाया था. अपनी इस शिकायत में स्कारलेट ने आरोप लगाया था कि डिज़्नी ने ‘ब्लैक विडो’ को सिर्फ थिएटर्स में रिलीज़ करने की बात कही थी मगर इसे डिजिटल प्लेटफॉर्म पर भी रिलीज़ कर दिया.

लेटेस्ट अपडेट ये है कि कंपनी और एक्ट्रेस के बीच ये झगड़ा सुलझ गया है. दोनों ने 30 सितंबर को इस बात की अनाउंसमेंट की. बट, उनके बीच ये सेटलमेंट किन शर्तों पर हुई है उसे रिवील नहीं किया गया. स्कारलेट ने इस साल जुलाई में डिज़्नी के खिलाफ शिकायत दर्ज करवायी थी. जिसमें कहा था कि ओटीटी प्लेटफॉर्म पर ‘ब्लैक विडो’ के रिलीज़ होने के कारण उनकी फिल्म को करोड़ों का नुकसान हुआ है.

2. संजय लीला भंसाली की ‘हीरामंडी’ को लेकर पाकिस्तान में बवाल

बीते दिनों संजय लीला भंसाली ने अपने ड्रीम प्रोजेक्ट ‘हीरामंडी’ की अनाउंसमेंट की थी. नेटफ्लिक्स के लिए बनने जा रहा ये शो पाकिस्तान के लाहौर में रेड-लाइट एरिया से संबंधित है, जिसे ‘शाही मोहल्ला’ भी कहा जाता है. कहानी का फोकस वहां काम करने वाली सेक्स वर्कर्स की लाइफ पर होगा. मगर संजय के इस प्रोजेक्ट से पाकिस्तान में खलबली मच गई है. पाकिस्तान के एक्टर्स के बीच ये चर्चा का विषय है. एक्ट्रेस उशना शाह ने इस शो को लेकर अपनी बात कही. उशना का मानना है कि इंडियन डायरेक्टर को पाकिस्तान के इलाके पर वेब सीरीज़ नहीं बनानी चाहिए. उन्होंने ट्वीट किया. लिखा, ”कल्चर कोलैबरेशन एक बात है लेकिन ये कल्चर का अलग तरह से चित्रण हैं. हमारे कल्चर का मज़ाक बनाकर प्रोजेक्ट बनाने से हम उसकी प्रमाणिकता खो देंगे. फिल्में बनाने के लिए भारत के इतिहास और वहां की संस्कृति में बहुत कुछ है. मगर ये उनके द्वारा बनाया जाना ठीक नहीं है.”

एक यूज़र के कमेंट का जवाब देते हुए उशना ने कहा, ”हीरामंडी’ लाहौर में है, लाहौर, पाकिस्तान में है. इसका रेलेवेंस पाकिस्तान के इतिहास से है. ये ऐसा है जैसे पाकिस्तानी डायरेक्टर महाभारत पर फिल्म बना रहा हो.” वैसे उशना पहली नहीं हैं जिन्होंने ‘हीरामंडी’ पर सवाल उठाया. इससे पहले एक्ट्रेस मंशा पाशा, एक्टर और होस्ट यासिर हुसैन और हीरा तरीन ने भी ‘हीरामंडी’ पर ऐसा ही कमेंट किया था.

वैसे संजय लीला भंसाली की फिल्मों को अक्सर ऐसे ट्रोल्स का सामना करना पड़ता है. ‘पद्मावत’ के टाइम को ही ले लीजिए. बस, तब इंडिया वाले संजय के अगेंस्ट थे. इस बार पाकिस्तान वालों ने उनके खिलाफ मोर्चा खोल दिया है.

3. पंकज त्रिपाठी ने भोजपुरी में बोले अमिताभ बच्चन के डायलॉग

अमिताभ बच्चन के पॉपुलर क्विज़ शो ‘केबीसी’ का नया प्रोमो आज रिलीज़ किया गया. इस बार ‘शानदार शुक्रवार’ एपिसोड में पंकज त्रिपाठी और ‘स्कैम 1992’ फेम प्रतीक गांधी आएंगे. नए प्रोमो में अमिताभ, प्रतीक और पंकज से कहते हैं कि वो उनके डायलॉग को भोजपुरी और गुजराती में कहें. इसी प्रोमो में प्रतीक गांधी, अमिताभ से सवाल पूछते हैं कि क्या कभी उन्होंने खराब और पुराने कपड़े का पोंछा बनाया है? या कभी खाना खाने के बाद हाथ, अपने ही कपड़े में पोंछ लिया हो? इस पर अमिताभ हंसने लगते हैं और कहते हैं कि एक टाइम था जब उन्होंने अपनी दाढ़ी बढ़ाई हुई थी तो कभी-कभी कुछ खाने के बाद वो हाथ उसी में हाथ पोछ लिया करते थे. ये एपिसोड आज रात 9 बजे टेलीकास्ट किया जाएगा.

4. गूगल ने डूडल बनाकर एक्टर शिवाजी गणेशन को ट्रिब्यूट दिया

साउथ के महान एक्टर शिवाजी गणेशन की आज 93वीं बर्थ एनिवर्सरी है. गूगल ने डूडल बनाकर उन्हें याद किया. शिवाजी गणेशन ने 1952 में ‘पराशक्ति’ से अपने करियर की शुरुआत की. गणेशन ने करीब 300 फिल्मों में काम किया. जिसमें तेलुगु, कन्नड़, मलयालम और हिंदी फिल्में शामिल हैं. अपने लंबे करियर में उन्होंने कई अवॉर्ड्स जीते.

कई इंटरनेशनल फिल्म फेस्टिवल्स में भी उन्हें सम्मानित किया गया. उन्हें साल 1997 में दादा साहेब फाल्के पुरस्कार से भी सम्मानित किया गया था.

5. आलिया की ‘गंगूबाई काठियावाड़ी’ 06 जनवरी को रिलीज़ होगी

आलिया भट्ट की फिल्म ‘गंगूबाई काठियावाड़ी’ की रिलीज़ डेट आ गई है. संजय लीला भंसाली के डायरेक्शन में बनी ये फिल्म 06 जनवरी 2022 को थिएटर्स में रिलीज़ होगी. भंसाली प्रोडक्शन ने सोशल मीडिया पर इस बात की अनाउंसमेंट की.

‘गंगूबाई काठियावाड़ी’ की रिलीज़ को लेकर अटकलें लगाई जा रही थीं कि मेकर्स इसे सीधा ओटीटी पर भी रिलीज़ कर सकते हैं. मगर अब ये साफ कर दिया गया है कि फिल्म थिएटर्स में ही आएगी.

6. ‘इनविज़िबल वुमेन’ से डिजिटल डेब्यू करने जा रहे हैं सुनील शेट्टी

सुनील शेट्टी जल्द ही ओटीटी प्लेटफॉर्म पर डेब्यू करने जा रहे हैं. उनकी वेब सीरीज़ का नाम होगा ‘इनविज़िबल वुमेन’. इस एक्शन थ्रिलर सीरीज़ में सुनील के साथ ईशा देओल भी नज़र आएंगी. इसे डायरेक्ट करेंगे तमिल डायरेक्टर राजेश एम. सेल्वा. एक मीडिया पोर्टल से बात करते हुए सुनील ने बताया, ”वेब सीरीज़ में कुछ ऐसा होना चाहिए जो पुराने वालों से ज़रा हटकर हो और ‘इनविज़िबल वुमेन’ की स्टोरी कुछ ऐसी ही है. जिसने मुझे इम्प्रेस कर दिया.” सुनील ने इसकी शूटिंग शुरू कर दी है.

7. ‘बिग बॉस’ का हिस्सा क्यों नहीं बनेंगी रिया चक्रवर्ती, पता चल गया

बीते दिनों चर्चा थी कि रिया चक्रवर्ती, ‘बिग बॉस 15’ का हिस्सा बन सकती हैं. कई जगह ये खबरें भी चलीं कि इस शो में आने के लिए उन्हें हर हफ्ते करीब 35 लाख रुपए की फीस भी ऑफर की गई थी. लेकिन अब रिपोट्स हैं कि रिया ने इस ऑफर को रिजेक्ट कर दिया. बॉलीवुड लाइफ की रिपोर्ट के मुताबिक रिया लीगल पचड़ों के चलते इस शो का हिस्सा नहीं बन पाएंगी. दरअसल सुशांत सिंह राजपूत के निधन के बाद उन्हें और उनके भाई को गिरफ्तार किया गया था. दोनों पर कई आरोप भी लगे थे.

वहीं ई-टाइम्स की रिपोर्ट के मुताबिक रिया चक्रवर्ती बॉलीवुड और साउथ फिल्म इंडस्ट्री में आगे बढ़ना चाहती हैं. वो अपने एक्टिंग करियर को कंटीन्यू करना चाहती हैं. उन्होंने प्रड्यूसर्स से बात करनी शुरू की है और फिर से काम पर वापिस आना चाहती हैं. यही वजह है कि रिया ‘बिग बॉस’ में एंट्री नहीं लेंगी.

8. फ्रॉड केस में पुलिस ने जब्त की करीना के पते से रजिस्टर हुई कार

करीना कपूर के नाम से रजिस्टर हुई एक लग्जरी कार को केरल पुलिस ने जब्त किया है. ये गाड़ी फ्रॉड केस के आरोपी मॉनसन मावुंकल के पास से जब्त हुई है. जिस पर पुरानी और एंटीक चीजों को चुराने का आरोप लगा है. इस कार को करीना कपूर खान के मुंबई वाले पते पर रजिस्टर किया गया है. पुलिस का कहना है कि इस गाड़ी के रजिस्ट्रेशन के कागज़ात मॉनसन ने अभी तक पुलिस को नहीं दिए हैं. ऐसे में पता नहीं चल पा रहा है कि आखिर ये गाड़ी असल में है किसकी. कुछ दिनों पहले मॉनसन को 10 करोड़ की प्राचीन वस्तुओं को चुराने के आरोप में गिरफ्तार किया गया था.

9. जब ट्विंकल को मंदाकिनी का आइकॉनिक सीन करने को कहा गया

अब बात ट्विंकल खन्ना की. जिन्होंने बताया कि एक बार उनके डायरेक्टर ने उनसे ‘राम तेरी गंगा मैली’ वाली मंदाकिनी के आइकॉनिक सीन को रीक्रिएट करने के लिए कहा था. वहीं सीन जिसमें मंदाकिनी, सफेद साड़ी में झरने के नीचे नहाती हैं. वहीदा रहमान से बात करते हुए ट्विंकल ने बताया कि फिल्म के सेट पर डायरेक्टर ने उनके साथ खराब बिहेव किया था. ट्विंकल ने कहा, ”एक बार एक शूट पर मैंने सफेद कुर्ता पहना हुआ था. रेन सॉन्ग पर एक्ट करना था, डायरेक्टर गुरु दत्त की नकल करते हुए एक शॉल लपेटकर आए और कहने लगे, ‘अगर मैं तुमसे मंदाकिनी की तरह सीन शूट करने के लिए कहूं तो तुम क्या कहोगी?’ मैंने कहा मैं दो बातें कहूंगी. पहला, मैं कहूंगी ‘नहीं’, दूसरा कि आप राज कपूर नहीं हैं.”

ट्विकंल ने बताया कि इस घटना के बाद उन्होंने कभी भी उस डायरेक्टर के साथ काम नहीं किया.

तो बस आज के शो में इतना ही. अब देंगे आपको कुछ फिल्मों और सीरीज़ के सजेशन्स. जिन्हें आप इस वीकेंड देख सकते हैं. पहली फिल्म है डेनियल क्रेग की मच अवेटेड फिल्म ‘नो टाइम टू डाई’. जिसे कोरोना की वजह से लंबे समय से टाला जा रहा था. ‘जेम्स बॉन्ड’ सीरीज़ की 25वीं फिल्म फाइनली अब रिलीज़ हो चुकी है. जिसे आप देख सकते हैं. दूसरी है राधिका मदान, सनी कौशल, मोहित रैना और डायना पेंटी की फिल्म ‘शिद्दत’. जिसे डिज़्नी प्लस हॉटस्टार पर रिलीज़ किया गया है. तीसरी है अमिताभ बच्चन और इमरान हाशमी की फिल्म ‘चेहरे’. वैसे तो ये थिएटर्स में रिलीज़ हो चुकी है मगर इसे अमेज़ॉन प्राइम वीडियो पर आज स्ट्रीम किया जा रहा है. तो इसे भी आप देख सकते हैं. चौथी है वेब सीरीज़ ‘ब्रेक प्वॉइंट’. सात एपिसोड की इस सीरीज़ में भारतीय टेनिस प्लेयर लिएंडर पेस और महेश भूपति की कोर्ट में पार्टनरशिप को दिखाया गया है. इन सभी के रिव्यूज़ भी आपको हमारी वेबसाइट और यू-ट्यूब चैनल पर मिल जाएंगें.

तो ये थीं आज की बड़ी खबरें. आप चाहें तो इन खबरों को वीडियो फॉर्म में भी देख सकते हैं. इसे रोज़ाना शाम 06 बजे रिलीज़ किया जाता है.

वीडियो: दी सिनेमा शो: जेनेलिया ने ‘दादी अम्मा’ कहने वाले को ऐसा झाड़ा कि ट्रोल्स की बोलती बंद हो जाएगी!