एक्टर अक्षय कुमार ने 25 सितंबर को एक ट्वीट किया. लिखा,

“न जाने कितने परिवार आज उद्धव ठाकरे का शुक्रिया अदा करेंगे. शुक्रगुज़ार हूं कि उन्होंने 22 अक्टूबर से महाराष्ट्र में सिनेमाघरों को खोलने की अनुमति दे दी है. अब किसी के रोके न रुकेगी- आ रही है पुलिस. #Sooryavanshi #Diwali2021”

So many families would be thanking Sh Uddhav Thackeray today! Grateful for allowing the reopening of cinema halls in Maharashtra from Oct 22. Ab kisi ke roke na rukegi – AA RAHI HAI POLICE #Sooryavanshi #Diwali2021 #RohitShetty @ajaydevgn @RanveerOfficial #KatrinaKaif pic.twitter.com/xJqUuh2pMT — Akshay Kumar (@akshaykumar) September 25, 2021

ट्वीट से स्पष्ट है कि महाराष्ट्र में 22 अक्टूबर से थियेटर्स खुल रहे हैं. मार्च 2020 में कोविड-19 आने के बाद से यहां थियेटर्स बंद थे. इस बीच कई राज्यों में आधी-पौनी कैपेसिटी के साथ थियेटर खुले, लेकिन चूंकि महाराष्ट्र में स्थिति ख़राब बनी हुई थी तो यहां बंद रहे. साथ ही डब्बा बंद रही सूर्यवंशी जैसी बड़ी फिल्म की रिलीज़ भी. लेकिन अब इन डेढ़ साल का सबसे बड़ा अनाउंसमेंट हो गया है और अक्षय के ट्वीट से इशारा मिल रहा है कि दिवाली पर सूर्यवंशी रिलीज़ की जा सकती है.

अगर सब ठीक रहा और सूर्यवंशी दिवाली पर रिलीज़ हुई तो ये एक तरह से दोबारा थियेटर्स खुलने का एक बड़ा और ऑफिशियल अनाउंसमेंट होगा. क्योंकि ये एक बड़ी रिलीज़ होगी और फिर लाइन में 83 जैसी और भी बड़ी फिल्में हैं.

क्या है सूर्यवंशी की कहानी?

मुंबई में पहले 4-5 आतंकी हमले हो चुके हैं. लेकिन सबसे बड़ा हमला होना बाकी है. कैसे पता? वैसे तो हिंदी फिल्मों में क्यों, कैसे, जैसे सवाल पूछने पर पाबंदी है. लेकिन यहां फिल्म बताती है कि 1993 ब्लास्ट के दौरान इंडिया में 1 टन यानी 1000 किलो आरडीएक्स आया था. 400 किलो इस्तेमाल हुआ और 600 किलो अब भी मुंबई में छुपाकर रखा हुआ है. मतलब हमला तो पक्का है. अब बात कि उसे रोकेंगे कैसे? यहां सीन में आता है अपना वीर सूर्यवंशी. अरे वीर वाला विशेषण मैंने नहीं जोड़ा, ये फिल्म के साथ पैकेज में आया है. बहरहाल, ‘हॉलीडे’ की तरह यहां भी इस हमले को स्लीपर सेल अंजाम देने वाले हैं. इनमें से एक को सूर्यवंशी ने पकड़ लिया है. लेकिन हमले को रोकने के लिए उसके जैसे 40 और लोग ढूंढने हैं, जो इंडिया में ही कहीं छुपे हैं. लेकिन इस सब के बीच सूर्यवंशी की बच्ची को कुछ हो जाता है. मामला पर्सनल हो जाता है. अब सूर्यवंशी अपने देश और अपनी फैमिली के बीच लड़ता है. इस लड़ाई में उसके साथ ‘सिंघम’ और ‘सिंबा’ भी आ जाते हैं.

स्टारकास्ट

जिस फिल्म में अक्षय कुमार काम कर रहे हों, उसमें ‘वीर’ का खिताब किसी और को कैसे दिया जा सकता है. तो अपने वीर सूर्यवंशी बने हैं अक्षय कुमार. फिल्म में अक्षय के अपोज़िट कटरीना कैफ ने काम किया है. ‘तीस मार खां’ के 9 साल बाद दोनों साथ आए हैं. फिल्म में कटरीना एक बहुत ज़रूरी किरदार निभा रही हैं. अरे उन्हीं के ऊपर तो ‘टिप टिप बरसा पानी’ फिल्माया गया है. अगर ये कॉप यूनिवर्स का असेंबल है, तो विलन लोग भी पीछे नहीं हैं. ‘गुलाल’ वाले ‘रण सा’ अभिमन्यु सिंह से लेकर ‘बैडमैन’ गुलशन ग्रोवर, ‘थंगबली’ निकितन धीर और ‘जग्गू दादा’ यानी जैकी श्रॉफ भी इस फिल्म का हिस्सा हैं. कई फिल्मों में छोटे-बड़े रोल कर चुके विवान भटेना अक्षय के साथी पुलिस ऑफिसर बने हैं. लेकिन सबसे धाकड़ चीज़ है फिल्म में ‘सिंघम’ अजय देवगन और ‘सिंबा’ रणवीर सिंहा का एक्सटेंडेड कैमियो. डायरेक्टर हैं रोहित शेट्टी.

टलती गई है रिलीज़

‘सूर्यवंशी’ जब अनाउंस हुई, तब इसकी रिलीज़ डेट बताई गई थी ईद 2020. लेकिन ईद तो भाई की होती है. उसी तारीख़ पर सलमान-आलिया स्टारर ‘इंशाल्लाह’ अनाउंस हो गई. फिर सलमान खान ने रोहित शेट्टी से बात की. इस बातचीत का नतीजा ये रहा कि ‘सूर्यवंशी’ ईद से खिसककर 27 मार्च, 2020 पर पहुंच गई. लेकिन फिर आ गया कोरोना और थियेटर्स हो गए बंद. अब इतनी बड़ी रिलीज़, जिससे बॉलीवुड को दोहरे-तिहरे शतक की उम्मीद हो, उसे OTT पर रिलीज़ करने को किसी का मन नहीं माना. इंतज़ार किया गया. दर्शकों ने भी किया. और अब उम्मीद है कि दिवाली पर ये बड़ी फिल्म बड़े पर्दे पर लग जाएगी.

सूर्यवंशी ट्रेलर में अक्षय, अजय, रणवीर और कटरीना को देखकर सीटी निकल जाएगी

