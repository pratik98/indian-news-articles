(यहां बताई गई बातें, इलाज के तरीके और खुराक की जो सलाह दी जाती है, वो विशेषज्ञों के अनुभव पर आधारित है. किसी भी सलाह को अमल में लाने से पहले अपने डॉक्टर से ज़रूर पूछें. दी लल्लनटॉप आपको अपने आप दवाइयां लेने की सलाह नहीं देता.)

वेदिका 27 साल की हैं. मुंबई की रहने वाली हैं. पेशे से एयरहोस्टेस हैं. उनका हमें मेल आया. वो बताती हैं कि मेकअप उनकी लाइफ का एक अहम हिस्सा है. वो जब भी ड्यूटी पर होती हैं तो उन्हें मेकअप करना पड़ता है. दो महीने पहले उनके चेहरे पर भयंकर एलर्जी हो गई. पूरा चेहरा रैशज़ और दानों से भर गया. उन्होंने डॉक्टर को दिखाया. वेदिका की डॉक्टर ने उन्हें बताया कि ये स्किन एलर्जी उन्हें किसी प्रोडक्ट इस्तेमाल करने की वजह से हुई है. दरअसल जो फाउंडेशन वेदिका लगा रही थीं, वो उनकी स्किन को सूट नहीं किया. डॉक्टर ने उन्हें मेकअप से जुड़ी कुछ और गलतियां भी बताई जो उनकी स्किन को खराब कर रही थीं. वेदिका का कहना है हममें से बहुत लोग ऐसे हैं जिन्हें मेकअप करना अच्छा लगता है. कुछ लोग ऐसे हैं जिन्हें अपनी जॉब के चलते मेकअप इस्तेमाल करना ही पड़ता है. कुलमिलाकर हम इस बात को नज़रंदाज़ नहीं कर सकते हैं कि मेकअप हमारी ज़िंदगी का एक अहम हिस्सा है. ऐसे में वो चाहती हैं हम डॉक्टर्स से बात करके उन गलतियों को के बारे में बताएं जो लोग अक्सर करते हैं. तो चलिए आज इसी पर बात करते हैं.

क्या गलतियां अवॉयड करें

ये हमें बताया डॉक्टर अप्रतिम ने.

-सबसे पहले तो आपको एक बात ध्यान में रखनी होगी कि मेकअप कभी भी आपकी स्किन को खराब नहीं करता है, अगर आपको अपनी स्किन पर मेकअप लगाना है तो आपको कुछ चीजों का ध्यान रखना होगा.

जब भी अपनी स्किन पर मेकअप लगाना हो तो पहले स्किन को अच्छे से साफ़ कर लें. स्किन पर प्राइमर, मॉइस्‍चराइजर लगाने के बाद ही कोई भी मेकअप लगाएं. कभी भी डायरेक्टली स्किन पर मेकअप न लगाएं.

अगर आपको धूप में बाहर जाना है तो मेकअप लगाने से पहले एक परत सनस्क्रीन लोशन की लगाएं क्योंकि कुछ मेकअप में पिगमेंटेशन होता है जो डायरेक्ट रेज को आकर्षित करता है. ये हमारी स्किन को डैमेज कर सकता है, सेंसिटिव कर सकता है और पिगमेंटेशन भी कर सकता है.

अगर आपको मेकअप लगाकर पूरे दिन बाहर धूप में घूमना है तो इस वजह से आपकी स्किन ड्राई हो सकती है, ऐसे में हमेशा अपने साथ कोई मेकअप स्प्रे रखें. जो वॉटर बेस्ड हो. ये आपकी स्किन को हाइड्रेट रखेगा.

सबसे ज़रूरी बात है कि जब सोने के लिए जाएं तो उससे पहले अपना मेकअप हटाएं. मेकअप हटाने के बाद आपका जो भी नाइट केयर रूटीन है यानी जो भी नाइट केयर के लिए मॉइस्‍चराइजर, सीरम, क्रीम आप लगाते हैं वह लगाएं.

किस तरह के मेकअप प्रोडक्ट अवॉयड करें

मेकअप प्रोडक्ट आपको अपनी ज़रूरत और स्किन टाइप के आधार पर इस्तेमाल करने चाहिए. अगर आपको सॉफ्ट हाइड्रेटेड स्किन पसंद है तो आप अलग मेकअप प्रोडक्ट इस्तेमाल करें. अगर आपको मैट लुक पसंद है तो आप अलग प्रोडक्ट इस्तेमाल करें.

आमतौर पर आपको ऐसे मेकअप प्रोडक्ट अवॉइड करने चाहिए जो स्किन पर लॉक हो जाएं और बहुत थिक हों. मेकअप प्रोडक्ट आपको अपनी स्किन टाइप के हिसाब से भी लेने चाहिए. जैसे अगर आपकी स्किन ड्राई है तो आपको फाउंडेशन या मेकअप बेस थोड़ा हाइड्रेशन और मॉइस्‍चर वाला लेना चाहिए. अगर आपकी स्किन ऑयली है या एक्ने है तो आपको मेकअप प्रोडक्ट ऑइली स्किन के हिसाब से लेने चाहिए.

मेकअप ख़रीदते समय किन बातों का ध्यान रखें

अक्सर जो मेकअप ऑनलाइन खरीदे जाते हैं, वह गलत हो जाते हैं क्योंकि आप सिर्फ तस्वीर देखकर यह आईडिया नहीं लगा पाते कि वह आपकी स्किन पर कैसा लगेगा. ऐसा बहुत बार होता है तो जहां तक संभव हो, स्टोर पर जाकर अपना मेकअप प्रोडक्ट खरीदें. जब आप मेकअप प्रोडक्ट खरीदने जाएं तो अपनी स्किन को पहले से हाइड्रेट करके जाएं, क्योंकि उसी कंडीशन में आप मेकअप प्रोडक्ट लगाकर देखने वाले हैं.

मेकअप खरीदने से पहले अपनी स्किन पर मॉइस्‍चराइजर, सीरम, प्राइमर लगाकर ही मेकअप लेने जाएं, स्टोर पर जाकर मेकअप को टेस्ट करें और मेकअप को लगाकर छोड़ दें थोड़ी देर. क्योंकि मेकअप को सेट होने में भी टाइम लगता है. कई बार ऐसा होता है मेकअप लगाकर तुरंत ऐसा लगता है कि बहुत ज्यादा है, लेकिन थोड़ी देर के बाद वो ठीक लगता है.

प्रोफेशनल मेकअप करवाते हैं तो कई बार ऐसा होता है कि पहले-पहले वह आपको ज्यादा लगता है, इसीलिए ज़रूरी है कि कोई भी मेकअप खरीदने से पहले उसे टेस्ट करें. अपनी स्किन पर सेट होकर देखने के बाद अच्छी क्वालिटी के मेकअप प्रोडक्ट्स में निवेश करें.

मेकअप हटाते समय किन बातों का ध्यान रखें

मेकअप लगाने के साथ-साथ मेकअप निकालने के भी नियम होते हैं, अगर आपकी स्किन ड्राई है तो मेकअप निकालने के लिए कोई भी क्रीम या कोकोनट ऑयल लेकर अच्छे से अपनी स्किन पर लगाएं. जहां पर डार्क मेकअप है, वहां पर ज्यादा लगाएं. फिर उसे 30 सेकंड के लिए छोड़ दें.

उसके बाद एक कोई भी पतला सा कपड़ा, टिशू पेपर या कॉटन लेकर धीरे से अपने मेकअप को हटाएं, मेकअप हटाने के लिए भी आप ऑयल बेस्ड या फिर वॉटर बेस्ड रिमूवर इस्तेमाल कर सकते हैं. ध्यान देने वाली बात यह है कि सबसे डार्क मेकअप को सबसे पहले रिमूव करना है. सबसे पहले अपनी आंखों के ऊपर लगाकर उसे आहिस्ता से हटाएं. उसके बाद बाकी चेहरे का हटाएं.

मेकअप हटाते समय आपको चेहरे से लड़ाई नहीं करनी है, बहुत ही सॉफ्टली मेकअप को हटाना है.

एक बात तो गाठ बांध लीजिए. अगर आप मेकअप इस्तेमाल करते हैं तो चाहे कितने भी थके क्यों न हों. कभी भी सोते समय मेकअप चेहरे पर लगा न रहने दें. सोने से पहले मेकअप ज़रूर हटाएं. मुंह धोएं. मोइस्चराइज़ करें. उसके बाद सोएं. डॉक्टर ने जो टिप्स बताई हैं, उनका ख़याल ज़रूर रखें. आपकी स्किन बची रहेगी.

वीडियो