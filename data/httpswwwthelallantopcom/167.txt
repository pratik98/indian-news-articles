‘Expect the Unexpected’

ऊपर लिखी कहावत का हिंदी अनुवाद है ‘अप्रत्याशित चीज़ की प्रत्याशा करे’’. आसान भाषा में बोलें तो इस मुहावरे का मतलब है आमिर खान. ये एक ऐसे शख्स हैं, जो इस कहावत को बरसों से सार्थक करते आ रहे हैं. हमेशा हमारी एक्सपेक्टेशन से कुछ अलग अवतार में अवतरित होकर सबको चौंका देते हैं. इस बार भी आमिर ने कुछ ऐसा ही किया है. एक डांस नंबर में फीचर कर के. आमिर की आखिरी फ़िल्म 2018 में रिलीज़ हुई थी. तब से ये पहला मौका है जब आमिर का कोई काम दर्शकों के बीच आया है. क्या है ये, क्यों है ये. सब नीचे बताते हैं.

# हर फ़न मौला

‘रंग दे बसंती’ वाले कुणाल कपूर की फ़िल्म आ रही है. ‘कोई जाने ना’. ये फ़िल्म 2 अप्रैल को सिनेमाघरों में रिलीज़ होगी. फ़िल्म को डायरेक्ट किया है ‘स्वदेश’ फ़िल्म के राइटर रह चुके अमीन हाजी ने. मूवी में कुणाल के साथ ‘इसक’, ‘मिस्टर एक्स’ जैसी फिल्में कर चुकीं अमायरा दस्तूर भी मुख्य भूमिका में होंगी. ‘कोई जाने ना’ का आज एक प्रमोशनल सॉन्ग लॉन्च हुआ, ‘हर फ़न मौला’. ये गाना सुर्ख़ियों में इसलिए है क्यूंकि इसमें आमिर खान बड़े वक़्त बाद ठुमकते दिख रहे हैं.

#कैसा है?

‘हरफन मौला’ गाने का द्रश्य.

गाने का चित्रण 70s, 80s के पुराने स्टाइल में किया गया है. एक आलीशान होटल का बार है, जहां आमिर खान शराब और पाइप पी रहे हैं. एक चमकीले गोल्डन वस्त्रों में खूबसूरत मॉडल एली एवराम ढेर सारे बैकग्राउंड डांसर्स के साथ कैबरे डांस कर रही हैं. फ़िर वो डांस करती हुईं उनके पास आती हैं ,फ़िर दोनों नाचते हैं. और फ़िर ‘पर्दा पर्दा’,’ लैला’ लैला’ और अनेकों आइटम सॉन्ग्स का सिमिलर चित्रण याद आ जाता है.

गाने को गाया है विशाल ददलानी और ज़ारा खान ने. बोल लिखे हैं अमिताभ भट्टाचार्य ने. फ़िल्म में म्यूजिक तनिष्क बागची का है. इन सब कमाल लोगों के बावजूद गाने में कुछ ऐसा ख़ास नहीं है, जो लोगों की प्लेलिस्ट में ये गाना जगह बना पाए.

#आमिर आइटम सांग में कैसे?

आप के मन में सवाल आ रहा होगा आमिर अचानक से आइटम सॉन्ग में कैसे आ गए. देखिए इसके दो कारण हैं. पहला कारण है फ़िल्म के डायरेक्टर अमीन हाजी आमिर के काफ़ी पुराने दोस्त हैंं. ‘लगान’ फ़िल्म में मंदिर में ढोल बजाने वाले मूक बाघा का किरदार अमीन ने ही निभाया था. तब से ही वो आमिर के दोस्त हैं. तो एक तो यहां आमिर ने अपनी दोस्ती निभाई है.

दूसरा कारण है आमिर मार्केटिंग की बहुत बारीक समझ रखते हैं. इस साल उनकी ‘लाल सिंह चड्ढा’ क्रिसमस पर रिलीज़ होने वाली है और आमिर पिछले दो सालों से लाइमलाईट से दूर थे. तो इस गाने के ज़रिए आमिर एक बार वापस सुर्ख़ियों में आकर आपके मन में उनकी आने वाली अगली फ़िल्म की जिज्ञासा को जगा रहे हैं. एक पंथ दो काज हो गए.

ये स्टोरी दी लल्लनटॉप में इंटर्नशिप कर रहे शुभम ने लिखी है.

विडियो: आमिर खान का ड्रीम प्रोजेक्ट ‘महाभारत’ क्यों रुका?