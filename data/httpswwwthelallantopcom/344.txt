25 जून. भारतीय क्रिकेट का इतिहास बदलने वाली तारीख. इस तारीख को क्रिकेट के मक्का, लॉर्ड्स में जो हुआ वो कमाल था. आप सोच रहे होंगे कि हम ऐसा इसलिए कह रहे हैं क्योंकि, इसी तारीख को भारत ने वर्ल्ड कप जीता था. काफी हद तक आप सही भी हैं. लेकिन इस वर्ल्ड कप से लगभग 51 साल पहले एक और इतिहास रचा जा चुका था. वो तारीख भी 25 जून ही थी.

25 जून, 1932 को भारत ने अपना पहला टेस्ट खेला, यहीं लॉर्ड्स के मैदान में. ये अलग बात है कि अब 25 जून को याद करते हुए सब 1983 वर्ल्ड कप फाइनल की ही बात करते हैं. तमाम चीजों पर भारी पड़ने वाली ट्रॉफी इसी दिन जो उठी थी. इस मैच को भारत ने जीता, अंडरडॉग से वर्ल्ड क्रिकेट का बॉस बना. हम सबको जश्न मनाने का एक मौका मिला. इस जीत को 37 साल हो चुके हैं. लोग इसके बारे में काफी कुछ पढ़ चुके हैं. तमाम क़िस्से-कहानियां सुनी और सुनाई जा चुकी हैं.

यहां तक कि अब तो इस पर पिच्चर भी आ रही है. लेकिन अभी भी कुछ ऐसे क़िस्से हैं जो लगभग अनसुने हैं. ऐसा ही एक क़िस्सा हम आज आपके लिए लाए हैं.

# इंदिरा ने मानी फारुख की बात

उस रोज लॉर्ड्स के मैदान में वेस्ट इंडीज़ ने टॉस जीता. विंडीज़ की टीम पूरा मैच खेलने के मूड में नहीं थी. कहते हैं कि इसीलिए कैप्टन क्लाइव लॉयड ने टॉस जीतकर पहले बोलिंग का फैसला किया. भारतीय टीम इस वर्ल्ड कप में ठीकठाक ही खेल रही थी. लेकिन उनकी तमाम जीतों को अब भी उतनी इज्जत ना मिलती थी जितनी मिलनी चाहिए थे. लोग सोचते थे कि भारत भाग्य के भरोसे आगे बढ़ता जा रहा है. ऐसा सोचने वालों में विंडीज़ के खिलाड़ी भी शामिल माने जाते थे.

लॉयड ने सोचा था कि पहले बोलिंग कर भारत को जल्दी समेट देंगे और फिर फटाफट मैच खत्म. लॉयड की सोच का पहला हिस्सा बहुत सही था, वैसा हुआ भी. भारतीय टीम 183 पर ही सिमट गई. क्रिस श्रीकांत ने सबसे ज्यादा 38 रन बनाए. विंडीज़ के लिए एंडी रॉबर्ट्स ने तीन जबकि मैल्कम मार्शल, माइकल होल्डिंग और लैरी गोमेज ने दो-दो विकेट लिए. जवाब में भारतीय बोलर्स ने अच्छी बोलिंग की, हालांकि स्कोर ही इतना कम था कि बहुत उम्मीद नहीं लग रही थी.

.. and sure enough a call came through to the studios from BBC headquarters that the Indian Foreign office had called to say that the Prime Minister would indeed declare a public holiday the next day if India won. Again, rather surprising, as the match was played on a Saturday. — Joy Bhattacharjya (@joybhattacharj) June 25, 2020

जैसा कि होता है, कॉमेंटेटर्स अपना-अपना गेस मार रहे थे. कौन जीतेगा, क्या होगा टाइप से. इंडियन टीम के पूर्व विकेटकीपर फारुख इंजिनियर उस वक्त BBC रेडियो के लिए कॉमेंट्री कर रहे थे. मैच खत्म होने के करीब था और तभी साथियों ने उनसे ऑन एयर ही पूछा,

‘अगर भारत जीत गया, तो क्या भारतीय प्राइम मिनिस्टर इंदिरा गांधी छुट्टी घोषित करेंगी?’

इंजिनियर बोले,

‘निश्चित तौर पर.’

थोड़ी ही देर में BBC के हेडक्वॉर्टर पर एक फोन आया. उधर से कहा गया कि इंडियन फॉरेन ऑफिस ने कॉल करके बताया है कि अगर भारत जीता तो प्राइम मिनिस्टर अगले दिन पब्लिक हॉलिडे घोषित कर देंगी. मज़ेदार बात ये है कि मैच शनिवार को खेला गया था. यानी अगला दिन संडे था. मतलब इंदिरा अगर छुट्टी की घोषणा नहीं करतीं तो भी मैच के अगले दिन छुट्टी होती ही.

जब 1983 वर्ल्ड कप सेमीफाइनल में कपिल देव के सामने कूदे भारतीय फैन्स कूदे और इंग्लैंड कंफ्यूज हो गई

