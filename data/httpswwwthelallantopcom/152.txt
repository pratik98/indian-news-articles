वैसे तो हम हिन्दुस्तानियों को क्राइम और अंडरवर्ल्ड से जुड़ा कॉन्टेंट देखने का चस्का काफी पहले ही लग गया था, लेकिन पिछले कुछ सालों में ये चस्का जूनून बन चुका है. सिनेमाघर हों या ओटीटी, दर्शकों को क्राइम थ्रिलर्स खूब भा रहे हैं. हमारे फ़िल्मी कलाकार भी ये बात बखूबी समझ चुके हैं कि आजकल जनता क्राइम थ्रिलर्स को हाथों-हाथ ले रही है. ऐसे में वो भी अपनी भूमिकाओं के साथ एक्सपेरिमेंट कर रहे हैं, जिसके लिए उन्हें वाह-वाही भी मिल रही है. लेकिन कभी-कभी ऐसी डार्क और हिंसक फिल्मों और सीरीज़ में काम करना हमारे कलाकारों को इमोशनल लेवल पर विचलित कर देता है.

अब मिसाल के तौर पर अनुजा साठे को ही ले लीजिये. अप्रैल 2020 में रिलीज़ हुई क्राइम थ्रिलर सीरीज़ ‘एक थी बेग़म’ में अनुजा ने सीधी-सादी अशरफ भटकर उर्फ़ बेग़म (अनुजा साठे) की भूमिका निभाई थी, जिसकी हंसती-खेलती ज़िन्दगी अचानक सूनसान हो जाती है जब अंडरवर्ल्ड डॉन मक़सूद (अजय गेही) उसके शौहर ज़हीर (अंकित मोहन) को फेक एनकाउंटर में मरवा देता है. बदले की आग में जल रही अशरफ मक़सूद के साथ-साथ उन सभी लोगों को जान से मारने की कसम खा लेती है, जिन्होंने उससे उसका शौहर, उसकी खुशियां छीन लीं. ऐसा करने के लिए वो खुद को बिलकुल बदल लेती है. भोली-भाली और घरेलू अशरफ बार डांसर सपना बन जाती है, ताकि वो अपनी खूबसूरती और चालाकी के बल पर धीरे-धीरे मक़सूद तक पहुंच सके और उसका ख़ात्मा कर सके. लेकिन सब कुछ अशरफ के प्लान के मुताबिक़ नहीं होता. आख़िरी एपिसोड में बाज़ी अचानक पलट जाती है और सीरीज़ का अंत एक ऐसे ज़बरदस्त मोड़ पर होता है जिसके बारे में सोच कर सीरीज़ के फैंस आज तक अपना सर खुजा रहे हैं.

‘एक थी बेग़म’ का दूसरा सीज़न गुरुवार यानी 30 सितम्बर को MX Player पर रिलीज़ हो रहा है. ख़बर पक्की है – लौट रही है बेग़म. ट्रेलर आप नीचे देख सकते हैं.



‘एक थी बेग़म 2’ में अपने किरदार के बारे में बात करते हुए अनुजा ने कहा,

“ये सीरीज़ एक क्राइम थ्रिलर है, जिसमें मुख्य थीम बदला है. इसमें मैं अशरफ भटकर का किरदार निभा रही हूं, जो अपने पति की मौत के बाद उसके क़ातिलों से बदला लेने निकल पड़ती है. ज़ाहिर है कि सीरीज़ के दोनों सीज़न के लिए ख़ुद को तैयार करने के लिए मैंने कई क्राइम और माफिया फिल्में देखीं और उनके किरदारों को क़रीब से समझा. लेकिन उस दौरान मुझे ये एहसास हुआ कि एक कलाकार के लिए क्राइम की डार्क दुनिया में गहराई तक जाना एक इमोशनली चैलेंजिंग प्रक्रिया है. ऐसा करते हुए आप ज़िन्दगी के बदलते अनुभवों, कभी ना भर पाने वाले घावों और उन घावों से उबरने के बारे में काफी कुछ सीखते हैं. मेरे लिए अशरफ से सपना और अब लीला पासवान तक का सफर काफी अच्छा रहा है. ये पूरी प्रक्रिया आसान तो नहीं थी, लेकिन मुझे इसका हिस्सा बन कर काफी मज़ा आया.”

सचिन दरेकर और विशाल मोधावे द्वारा निर्देशित इस सीज़न में शहाब अली, चिन्मय मांडलेकर, विजय निकम, रेशम श्रीवर्धनकर, राजेंद्र शिसातकर, नज़र ख़ान, हितेश भोजराज, सौरासेनी मैत्रा, लोकेश गुप्ते, मीर सरवर, पूर्णानंद वांदेकर और रोहन गुजर भी महत्वपूर्ण भूमिकाओं में नज़र आएँगे.

‘एक थी बेगम 2’ के सभी एपिसोड आज से MX Player ऐप और वेबसाइट पर स्ट्रीम हो रहे हैं.

(Note: ये स्टोरी प्रायोजित है.)

मैटिनी शो: मुंबई डायरीज़ के ACP तावड़े से सुनिए उनकी बेहद खूबसूरत लवस्टोरी

