तापसी पन्नू की नई फ़िल्म आ रही है ‘रश्मि रॉकेट’. 23 सितम्बर को इस फ़िल्म का ट्रेलर आया है. क्या है इस ट्रेलर में ख़ास, आइए जानते हैं.

# कहानी क्या है रश्मि रॉकेट की

रश्मि छोटे शहर की लड़की है. जिसके सपने बड़े हैं. वो चाहती है दौड़ में मेडल जीतकर देश का और अपने गांव का नाम रोशन कर दे. दिन रात मेहनत करके रश्मि एथलीट बन भी जाती है. दौड़ में जीते पुरुस्कारों से घर की अलमारी सज जाती है. लेकिन जल्दी ही रश्मि की दुनिया उलट जाती है. जब उसका जेंडर टेस्ट कराया जाता है. कुछ ऐसा रिजल्ट आता है कि लोग उसका बहिष्कार करने लगते हैं. रश्मि उम्मीद छोड़ देती है. लेकिन रश्मि की मां उसकी शक्ति बनती हैं. रश्मि की इस लड़ाई में एक वकील साब भी जुड़ जाते हैं, जो रश्मि का केस लड़ते हैं. क्या रश्मि अन्याय की इस लड़ाई को जीत पाएगी, जानने के लिए देखिए ‘रश्मि रॉकेट’.

#कौन कौन है रश्मि रॉकेट में?

रश्मि रॉकेट हैं तापसी पन्नू. जिन्होंने अभिनय के साथ-साथ फ़िल्म में अपनी बॉडी पर भी ज़बरदस्त काम किया है. दुनिया के तानों को सुनकर अपनी बेटी के सपनों को पूरा करने वाली मां के रोल में हैं सुप्रिया पाठक. हाल ही में ‘अनकही कहानियां’ में दिखे अपने हथौड़ा त्यागी यानी अभिषेक बैनर्जी फ़िल्म में वकील की भूमिका में हैं. साथ ही साथ तापसी के अपोज़िट फ़िल्म में आपको प्रियांशु पैन्यूली नज़र आएंगे. प्रियांशु के साथ’मिर्ज़ापुर’ में नज़र आईं श्वेता त्रिपाठी भी फ़िल्म में अहम किरदार निभा रही हैं.

#कैसा है ट्रेलर?

‘रश्मि रॉकेट’ पहली झलक से ही इंट्रेस्टिंग लग रही है. तापसी पन्नू एक बार फ़िर ट्रेलर में उम्दा नज़र आ रही हैं. उन्होंने पूरे तरीके से अपने आपको किरदार में ढाल लिया है. फ़िर चाहे वो बॉडी लैंग्वेज हो या बोली. साथ में सुप्रिया पाठक अपने चिरपरिचित अंदाज़ में नज़र आ रही हैं. इस तरीके के रोल्स में तो उनकी मास्टरी है. साथ में अभिषेक बैनर्जी भी वकील की भूमिका में खिल रहे हैं.

#डायरेक्टर-राइटर कौन है?

‘रश्मि रॉकेट’ को तमिल सिनेमा की डायरेक्टर-राइटर नंदा पेरियासैमी ने लिखा है. नंदा ‘माथी योसी’ जैसी तमिल भाषा की शानदार फ़िल्में डायरेक्ट भी कर चुकी हैं. फ़िल्म में डायलॉग लिखे हैं ‘हसीना दिलरुबा’ की राइटर कनिका ढिल्लों और अनिरुद्ध गुहा ने. ‘रश्मि रॉकेट’ को डायरेक्ट कर रहे हैं आकर्ष खुराना. फ़िल्म में म्यूजिक सुनने को मिलेगा अमित त्रिवेदी का.

#कब और कहां आएगी?

‘रश्मि रॉकेट’ 15 अक्टूबर 2021 को ज़ी5 पर टकराएगा. वहीं देख लें.

वीडियो: राज कुंद्रा की कार के आगे दौड़ने वाले शख्स पर इंटरनेट फिदा हो गया