मध्य प्रदेश का पन्ना जिला. यहां जब एक 20 साल की लड़की ने खुद को रेप से बचाने की कोशिश की, तो उसकी आंखों में तेजाब जैसा कोई केमिकल डाल दिया गया. इससे उसकी आंखों की रोशनी चली गई. लड़की के साथ रेप की कोशिश से पहले उसे किडनैप किया था. इस मामले में दो आरोपियों को गिरफ्तार किया जा चुका है.

क्या है मामला?

इंडिया टुडे से जुड़े दीपक की रिपोर्ट के मुताबिक, मामला पन्ना जिले के बरहो गांव का है. गांव में रहने वाली एक लड़की को उसके भाई के साथ दो लोगों ने किडनैप किया. जिसके बाद दोनों को पास के खेतों में ले जाया गया. वहां लड़की के भाई को पीटा गया और लड़की के साथ रेप की कोशिश की. लड़की ने विरोध किया तो उसकी आंखों में तेजाब जैसी कोई चीज डाल दी गई.

रिपोर्ट के मुताबिक, पीड़िता को तुरंत पन्ना जिला अस्पताल ले जाया गया. जहां से उसे चित्रकूट स्थित आंख के एक अस्पताल में भेज दिया गया. इस बीच इस पूरे घटनाक्रम की सूचना पुलिस को मिल गई. पुलिस ने खेतों से ही दोनों आरोपियों की गिरफ्तार कर लिया. आरोपियों की पहचान सुमेर सिंह और गोल्डी राजा के तौर पर हुई है.

पन्ना के एसपी धर्मराज मीणा ने बताया कि आरोपी पीड़िता के रिश्तेदार हैं और उन्हें देर रात गिरफ्तार किया गया. पुलिस के मुताबिक, आरोपियों के रिश्ते में आने वाली एक लड़की घर छोड़कर चली गई थी. आरोपियों को शक था कि पीड़िता ने उसकी मदद की है. ऐसे में उन्होंने 16 सितंबर को पीड़िता को किडनैप कर लिया. जब उन्हें पीड़िता से अपनी रिश्तेदार के बारे में कोई जानकारी नहीं मिली तो उन्होंने उसका रेप करने की कोशिश की.

पुलिस ने यह भी बताया कि दोनों आरोपियों की गिरफ्तारी के बाद उन्हें गांव में घुमाया भी गया.

विपक्ष ने सरकार को घेरा

पुलिस का कहना है कि इस मामले में दोनों आरोपियों को कोर्ट में पेश किया जाएगा. इस बीच मध्य प्रदेश के पूर्व मुख्यमंत्री और कांग्रेस के वरिष्ठ नेता कमल नाथ ने शिवराज सरकार के घेरा है. कमल नाथ ने इस मामले में एक के बाद एक तीन ट्वीट किए. उन्होंने इस पूरे घटनाक्रम को शर्मनाक बताते हुए कहा कि शिवराज सरकार में मध्य प्रदेश की बहन बेटियां कहीं भी सुरक्षित नहीं हैं. कमलनाथ में हाल में आए NCRB के आंकड़ों का भी जिक्र किया. इन आंकड़ों के मुताबिक, महिलाओं के खिलाफ अपराध के मामले में मध्य प्रदेश पूरे देश में पहले स्थान पर है.

मै सरकार से माँग करता हूँ कि युवती की आंखों का बेहतर से बेहतर इलाज सरकार अपने खर्च पर करवाये।

युवती के बारे में जानकारी लगी है कि वह एक छोटी सी दुकान चलाकर अपना भरण पोषण करती थी ,उसके भरण पोषण का भी सरकार समुचित इंतजाम कर उसकी हर संभव मदद करे व दोषियों पर कड़ी कार्रवाई की जावे। — Kamal Nath (@OfficeOfKNath) September 22, 2021



कमल नाथ ने यह भी मांग की कि मध्य प्रदेश सरकार अपने खर्च पर लड़की की आंखों का इलाज कराए और दोषियों को कड़ी से कड़ी सजा दे. दूसरी तरफ, मध्य प्रदेश के मुख्यमंत्री शिवराज सिंह चौहान पीड़िता के परिवार से मिलने के लिए पन्ना जाने वाले हैं.

वीडियो- पंजाब के नए CM चरणजीत सिंह चन्नी अपने ऊपर लगे यौन शोषण के आरोपों पर जवाब देगें?

