मरियम नवाज़. पाकिस्तान के पूर्व प्रधानमंत्री नवाज़ शरीफ़ की बिटिया और पाकिस्तान मुस्लिम लीग-नवाज़ (PML-N) की उपाध्यक्ष. उन्होंने पाकिस्तानी हुकूमत पर कुछ गंभीर आरोप लगाए हैं. मरियम का इल्ज़ाम है कि जब वो जेल में बंद थीं, तब उनकी कोठरी और बाथरूम में कैमरा लगा दिए गए थे.

मरियम नवाज़ ने ‘जियो न्यूज़’ को दिए अपने एक हालिया इंटरव्यू में ये आरोप लगाए. मरियम के मुताबिक, ये वाकया 2019 का है. तब, जब ‘चौधरी शुगर मिल्स’ केस में उन्हें जेल भेजा गया था. जेल की अपनी इसी सज़ा का ज़िक्र करते हुए मरियम ने अब कहा है-

मैं दो बार जेल जा चुकी हूं. अगर मैं ये बताऊं कि जेल में महिलाओं के साथ कैसा सलूक किया जाता है, तो वो (पाकिस्तानी हुक्मरान) अपनी शक्ल दिखाने की हिम्मत नहीं दिखा सकेंगे.

पाकिस्तान की इमरान ख़ान सरकार की आलोचना करते हुए मरियम बोलीं कि अगर प्रशासन के लोग जबरन उनके कमरे में घुस सकते हैं, उन्हें उनके पिता नवाज़ शरीफ़ के आगे गिरफ़्तार कर सकते हैं, उनपर निज़ी हमले कर सकते हैं, तो फिर पाकिस्तान की कोई भी महिला सुरक्षित नहीं मानी जा सकती है. इंटरव्यू में मरियम बोलीं-

एक महिला, फिर चाहे वो पाकिस्तान में हो या कहीं और, कमज़ोर नहीं है.

‘ज़ियो न्यूज़’ की इस रिपोर्ट के मुताबिक, मरियम ने कहा कि उनकी पार्टी सेना के साथ बातचीत के लिए तैयार है. बशर्ते कि ये वार्ता पाकिस्तानी संविधान के दायरे में हो. और, इमरान ख़ान की मौजूदा सरकार को सत्ता के बेदख़ल कर दिया जाए. मरियम ने ये भी कहा कि वो सरकारी प्रतिष्ठानों के विरुद्ध नहीं हैं.

It wasn’t PTI. Un becharon ki kia auqaat hai ☺️ https://t.co/Ig31PE034W — Maryam Nawaz Sharif (@MaryamNSharif) November 12, 2020

इमरान ख़ान भी चुप नहीं हैं

इधर मरियम ने इमरान ख़ान सरकार पर आरोप लगाए, उधर इमरान मरियम के पिता को राजद्रोही कह रहे हैं. इमरान के मुताबिक, नवाज़ शरीफ़ ने पाकिस्तान के रक्षा संस्थानों को टारगेट करके सबसे गंभीर किस्म का देशद्रोह किया है. इमरान के लगाए इन आरोपों का बैकग्राउंड जुड़ा है अक्टूबर 2020 में नवाज़ द्वारा लगाए गए एक आरोप से.

हुआ ये कि नवाज़ की सेहत ख़राब है. वो इलाज के लिए लंदन में हैं. 16 अक्टूबर को लंदन में ही एक रैली हुई. इसे आयोजित किया था पाकिस्तान की विपक्षी पार्टियों ने. ये सभी दल ‘पाकिस्तान डेमोक्रैटिक मूवमेंट’ के बैनर तले मिलकर जमा हुए थे. इस रैली का मकसद था, इमरान ख़ान सरकार पर सत्ता छोड़ने का दबाव बनाना. इस मौके पर बोलते हुए नवाज़ ने पाक आर्मी चीफ जनरल क़मर जावेद बाजवा और ISI प्रमुख लेफ़्टिनेंट जनरल फ़ैज़ हामिद पर 2018 के आम चुनावों में दखलंदाजी का आरोप लगाया. नवाज़ के मुताबिक, बाजवा और हामिद ने इमरान ख़ान को जितवाने के लिए ये दखलंदाजी की थी.

Cardiologist examines Nawaz Sharif at Harley Street Clinic. pic.twitter.com/XlLInxOwJp — Syed Kousar Kazmi (@SyedKousarKazmi) November 11, 2020

इमरान क्या बोले?

नवाज़ के इसी बयान पर अब इमरान ख़ान ने टिप्पणी की है. उनका कहना है कि नवाज़ ने सेना के सबसे वरिष्ठ नेतृत्व को टारगेट किया. ये टारगेटिंग पाक आर्म्ड फोर्सेज़ में बग़ावत भड़काने की मंशा के तहत किया गया. नवाज़ के आरोपों को नकारते हुए इमरान बोले-

ऐसा कैसे हुआ कि नवाज़, जिन्हें ख़ुद मिलिटरी तानाशाह जनरल ज़िया उल-हक़ राजनीति में लेकर आए, एकाएक लोकतंत्र के इतने रहनुमा बन गए?

सेना ने भी नवाज़ के लगाए आरोपों से इनकार किया है. हालांकि सेना की इस सफ़ाई में कोई सच्चाई नहीं दिखती. 2018 के चुनाव, जिसके रास्ते इमरान ख़ान सत्ता में आए, उसमें बड़े स्तर पर गड़बड़ियां हुई थीं. एक बड़े धड़े का मानना है कि सेना ने इमरान को सत्ता में लाने के लिए चीजें मैनेज की थीं.

वीडियो देखें: अज़रबैजान और आर्मेनिया की सीज़फायर डील में रूस ने किसका फायदा करवाया?