मशहूर फिल्म पर्सनैलिटी हैं पवन कल्याण. सुपरस्टार चिरंजीवी के छोटे भाई हैं. राजनीति में भी हाथ आज़मा चुके हैं. मगर प्राइमरिली उन्हें तेलुगु फिल्मों में एक्टिंग के लिए जाना जाता है. पवन के भांजे साई धरम तेज की नई फिल्म आ रही है- ‘रिपब्लिक’. ये एक पॉलिटिकल थ्रिलर बताई जा रही है. ये फिल्म 1 अक्टूबर को रिलीज़ हो रही है. मगर फिल्म की रिलीज़ से पहले 25 सितंबर को एक प्री-रिलीज़ इवेंट हुआ था. इस इवेंट में फिल्म के लीडिंग एक्टर साई धरम तेज नहीं पहुंच पाए क्योंकि वो एक्सीडेंट की वजह से अस्पताल में भर्ती हैं. इसलिए प्री-रिलीज़ इवेंट पर उनके मामा और फिल्म स्टार पवन कल्याण पहुंचे थे.

पवन ने इस इवेंट में काफी लंबी बातचीत की. इस दौरान उन्होंने कहा कि वो अपने घर के बच्चों के किसी फिल्मी इवेंट में नहीं जाते. वो चाहते हैं कि लड़के अपने बूते अपना मकाम बनाएं. मगर उन्हें आना पड़ा क्योंकि साई धरम अस्पताल में हैं. पवन ने साई धरम की हेल्थ पर बात करते हुए कहा कि एक्सीडेंट के बाद उन्होंने अभी तक आंख नहीं खोली है. वो कोमा में हैं. इसी दौरान उन्होंने आंध्र प्रदेश सरकार को भी खरी-खोटी सुना दी. बकौल पवन, उनके राज्य की सरकार तेलुगु सिनेमा को अपने कंट्रोल में लेने की कोशिश कर रही है. जो भी एक्टर्स या फिल्म मेकर्स इस मामले पर सरकार के खिलाफ बात कर रहे हैं, उन्हें हैरस किया जा रहा है.

पवन कल्याण के इस बयान के बाद काफी हंगामा मचा हुआ. फिल्म सेट्स से लेकर पॉलिटिकल गलियारों तक में उनकी चर्चा चल रही है. हालांकि उन्हें इस बयान के बाद इंडस्ट्री की ओर से कुछ खास सपोर्ट नहीं मिल रहा है. नानी और कार्तिकेय गुमाकोंडा के अलावा पवन के समर्थन में कोई नहीं उतरा.

पवन कल्याण ने ‘रिपब्लिक’ के प्री-रिलीज़ इवेंट पर जो कुछ भी कहा, वो बात तेलुगु फिल्मों के वेटरन राइटर-डायरेक्टर और एक्टर पोसानी कृष्ण मुरली के गले नहीं उतरी. पोसानी ने इस बारे में एक प्रेस कॉन्फ्रेंस की. पोसानी ने इस पीसी के दौरान कहा कि वो पवन कल्याण की हर बात से सहमत हैं. वो मानते हैं कि पवन सही कह रहे हैं. मगर उन्हें उनका तरीका पसंद नहीं आया. उन्होंने मीडिया से बात करते हुए कहा-

”चिरंजीवी गारू ने अपनी बात रखने के लिए हमेशा सही शब्दों और भाषा का प्रयोग किया. उन्होंने कभी लाइन क्रॉस नहीं की. मगर पवन कल्याण की ये बात ठीक नहीं है कि वो मंत्रियों की आलोचना में उनके लिए आपत्तिजनक भाषा का प्रयोग करें.”

पोसानी यहीं नहीं ठहरें, उन्होंने पवन कल्याण को खूब सुनाया. वो पवन कल्याण के बारे में बात करते हुए कहते हैं-

‘‘आप अपने फिल्मी डायलॉग्स की मदद ये जताने की कोशिश करते हैं कि आप महिलाओं का बहुत सम्मान करते हैं. हम आपको एक काम देते हैं. आप वो कर दीजिए. पंजाब की एक लड़की ढेरों सपने लेकर तेलुगु फिल्म इंडस्ट्री में आई. वो हीरोइन बनना चाहती थी. इंडस्ट्री के एक जाने-माने शख्स ने उससे वादा किया कि वो उसका करियर बनाने में मदद करेगा. उसे एक नई ज़िंदगी देगा. मगर उस आदमी ने उस लड़की के साथ समय बिताया और उसे प्रेग्नेंट कर दिया. फिर जोर-जबरदस्ती से उसका अबॉर्शन करवा दिया.”

पोसानी कहते हैं कि पवन कल्याण में इतनी हिम्मत है कि वो इस मामले में सीबीआई इंक्वायरी की मांग कर सकें! ताकि उस लड़की के साथ धोखा करने वाले व्यक्ति को उसकी गलती की सज़ा मिल सके. पोसानी ने इस पूरी बातचीत में नाम नहीं लिया कि वो किसकी बात कर रहे हैं. इसलिए अब पब्लिक को लग रहा है कि पोसानी पवन कल्याण के बारे में ही बात कर रहे हैं. इस घटना के बाद से सोशल मीडिया पर #JusticeForPunjabiGirl नाम का ट्रेंड चल पड़ा. पूरा मामला क्या है, इस बारे में क्लैरिटी की भारी कमी है. एक वर्जन सुनने को मिल रहा है. जिस एक्ट्रेस को इंसाफ दिलाने की बात हो रही है उनका कथित ऑडियो वायरल हुआ था 2019 में. इसमें कथित तौर पर वो किसी दोस्त से बात कर रही थीं कि पवन कल्याण ने उनको धोखा दिया. वो उनसे प्यार करती थीं. हालांकि, तब उन्होंने खुद पुलिस में शिकायत दर्ज करवाई थी कि वो ऑडियो क्लिप डॉक्टर्ड है. और उसमें पवन कल्याण के बारे में जो कुछ भी कहा गया है उसमें कोई सच्चाई नहीं है. अभी पॉलिटिकल बयानबाजी में ये मामला फिर से उछाला गया है.

जैसे ही हमें इस मामले में कुछ पता चलेगा. हम आपको अपडेट कर देंगे.

वीडियो देखें: सुपरस्टार्स के फैंस की ये हरकतें देख आपको घिन आ जाएगी