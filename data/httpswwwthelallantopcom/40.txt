जम्मू-कश्मीर का कुपवाड़ा जिला. यहां कांग्रेस के एक बड़े स्थानीय नेता ने पीएम नरेंद्र मोदी को लेकर बहुत गंभीर बयान दिया है. इन नेता का नाम है अब्दुल राशिद डार (Abdul Rashid Dar). विधायक रह चुके हैं. प्रदेश कांग्रेस के उपाध्यक्ष भी हैं. अब्दुल राशिद डार ने एक जनसभा में पीएम मोदी को फांसी पर चढ़ाने की बात कही है.

‘सरकार आई तो मोदी को फांसी’

इंडिया टुडे से जुड़े शेख दाउद अहमद की रिपोर्ट के मुताबिक, अब्दुल राशिद डार बारामुला की सोपोर विधानसभा सीट से कांग्रेस विधायक रह चुके हैं. शुक्रवार 1 अक्टूबर को डार कुपवाड़ा में एक जगह रैली को संबोधित कर रहे थे. इस दौरान उन्होंने वहां मौजूद लोगों से कहा कि अगर जनता कांग्रेस पार्टी की सरकार बना दे, तो वो पीएम मोदी को पहले जेल में डलवा देंगे, फिर फांसी पर चढ़वा देंगे.

दरअसल, इस तरह की बयानबाजी की वजह जम्मू-कश्मीर की राजनीतिक सरगर्मी है, जो चुनाव की सुगबुगाहट की वजह से और बढ़ गई है. एक दिन पहले यानी 30 सितंबर को अब्दुल राशिद डार ने जम्मू-कश्मीर कांग्रेस के अध्यक्ष गुलाम अहमद मीर के साथ कुपवाड़ा के डुडी मचिल इलाके में रैली की थी.

इस रैली में मीर ने केंद्र की बीजेपी सरकार पर जमकर हमला बोला था. उन्होंने केंद्र सरकार के ऊपर जम्मू-कश्मीर के लोगों के अधिकार छीन लेने का आरोप लगाया. साथ ही साथ कहा कि तमाम वादों के बाद भी बीजेपी ने राज्य में कोई विकास नहीं किया. मीर ने कहा कि जम्मू कश्मीर के लोगों को गवर्नर की नहीं बल्कि अपनी चुनी हुई सरकार के शासन के जरूरत है.

अब्दुल राशिद डार ने भी गुलाम अहमद मीर की हां में हां मिलाई और लोगों से कांग्रेस पार्टी को मजबूत करने की अपील की. डार ने कहा कि केवल कांग्रेस पार्टी ही लोगों की आकांक्षाओं को पूरा कर सकती है और उन्हें उनके अधिकार वापस दिला सकती है. लेकिन 1 अक्टूबर को कुपवाड़ा में हुई जनसभा में वो जुबानी आपा खो बैठे और कह दिया कि कांग्रेस सत्ता में आई तो पीएम मोदी को फांसी पर लटका देंगे.

पूर्व कांग्रेस विधायक तो फ्लो-फ्लो में ये बात बोल गए, लेकिन पार्टी के लिए इसे डिफेंड करना मुश्किल हो सकता है. इंडिया टुडे से जुड़े सुनील भट्ट की रिपोर्ट के मुताबिक डार के बयान पर बीजेपी ने प्रतिक्रिया दी है. जम्मू-कश्मीर में पार्टी के प्रमुख रविंदर रैना ने अब्दुल राशिद पर हमला बोला है. उनके बयान की कड़ी आलोचना करते हुए रविंदर ने कहा,

कांग्रेस पार्टी अब तालिबान की विचारधारा फॉलो कर रही है. ये गद्दारों की पार्टी है.

जम्मू-कश्मीर में विधानसभा चुनाव की अगर बात करें तो केंद्र सरकार कह चुकी है कि परिसीमन के बाद चुनाव कराए जाएंगे. फिलहाल जम्मू-कश्मीर में परिसीमन की प्रक्रिया चल रही है. ऐसे में यही कहा जा रहा है कि अगले साल ही इस केंद्रशासित प्रदेश में चुनाव होंगे.

वीडियो- जम्मू-कश्मीर में पकड़े गया आतंकी पाकिस्तान की सेना और ISI पर बड़ा खुलासा कर गया

