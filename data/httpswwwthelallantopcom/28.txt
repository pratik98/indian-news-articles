वायु सेना में एक महिला अफसर के कथित यौन उत्पीड़न का मामला सामने आया है. आरोप है कि महिला अफसर के एक सहकर्मी ने ही उनका यौन उत्पीड़न किया. मामला उन दिनों का है जब पीड़िता और आरोपी कोयंबटूर के आईएएफ़ इंस्टीट्यूट में ट्रेनिंग कोर्स कर रहे थे. महिला ने अपनी एफ़आईआर में Indian Air Force के अधिकारियों के ख़िलाफ़ भी गंभीर आरोप लगाए हैं. बताया है कि यौन उत्पीड़न की शिकायत करने पर उन पर दबाव डाला गया. यहां तक कि उनका टू-फिंगर टेस्ट किया गया, जिसे सुप्रीम कोर्ट ने प्रतिबंधित कर दिया है. मामले की शिकायत कोयंबटूर के एक महिला पुलिस स्टेशन में दर्ज हुई. इसके बाद 26 सितंबर को आरोपी को ऑल-वुमेन पुलिस ने गिरफ्तार कर लिया.

क्या है पूरा मामला?

इंडिया टुडे से जुड़े प्रमोद माधव की रिपोर्ट के मुताबिक, पीड़ित महिला अफसर ने जिस सहकर्मी पर यौन उत्पीड़न का आरोप लगाया है, उनका नाम अमितेश हरमुख है. वे एयर फोर्स में फ़्लाइट लेफ़्टिनेंट है. पीड़िता कोयंबटूर के वायु सेना प्रशासनिक कॉलेज के एक इंडक्शन कार्यक्रम में हरमुख की बैचमेट थीं.

खबर के मुताबिक़, पीड़िता ने अपनी शिकायत में बताया है की 10 सितंबर को उन्हें पैर में चोट लगी थी. इस वजह से उन्हें पेन किलर लेने पड़े थे. बाद में महिला अफ़सर ने अपने ग्रुप के दोस्तों के साथ दो ड्रिंक्स पी थीं. कुछ देर बाद उन्हें मितली आने लगी. ये देख उनके दोस्त उन्हें कमरे में ले गए.

महिला अफसर के मुताबिक, सब-कॉन्शियस स्टेट में उन्हें इतना याद है कि आरोपी उनके कमरे में दाख़िल हुआ और उन्हें दो-तीन बार जगाने का प्रयास किया था. उसने उनका यौन उत्पीड़न भी किया. लेकिन पूरी तरह होश में नहीं होने की वजह से वे उस समय कुछ कर नहीं पाईं.

सुबह उनकी दोस्त ने उनसे पूछा कि क्या उन्होंने अपनी मर्जी से अमितेश को कमरे में आने दिया था. इस दोस्त ने पीड़िता को कुछ ऐसी बातें बताईं, जिससे उन्हें पूरी तरह समझ आ गया कि उनका यौन शोषण हुआ है. इसके बाद वो सीधे अमितेश के पास गईं. पीड़िता का दावा है कि अमितेश ने उनसे माफ़ी मांगी और उनका कन्फेशन पीड़िता के दोस्तों ने वीडियो क्लिप में रिकॉर्ड कर लिया.

आईएएफ़ और सीनियर अफ़सरों का क्या रवैया रहा?

पीड़िता और उनकी एक साथी ने इस मुद्दे पर अपने सीनियर अफ़सरों से संपर्क किया. लेकिन उनका साथ देने के बजाय उन्हें परिवार और संस्थान की प्रतिष्ठा का हवाला दिया गया. पीड़िता के मुताबिक, एक महिला विंग कमांडर ने कहा कि उन्हें अपने परिवार और अपनी प्रतिष्ठा के बारे में सोचना चाहिए. हालांकि, कुछ सीनियर विंग कमांडरों और अन्य पुरुष अधिकारीयों ने उन्हें आगे बढ़ने को कहा. लेकिन फिर अपना नाम लीक होने के डर से पीड़िता रुक गईं.

अगले दिन उन्हें और उनकी एक साथी को वायु सेना के दो अधिकारियों ने बुलाया. दी न्यूज मिनट के मुताबिक, उन्होंने पीड़िता को कथित तौर पर दो विकल्प दिए. कहा कि या तो वे शिकायत दर्ज करें या लिखित में दें कि उन्होंने आरोपी से सहमति से यौन संबंध बनाए थे. खबर के मुताबिक, इससे गुस्साई पीड़िता ने कंप्लेंट आगे ले जाने का फैसला किया.

बाद में पीड़िता को मेडिकल जांच के लिए अस्पताल जाने को कहा गया. उनका आरोप है कि मेडिकल जांच के दौरान चिकित्सा अधिकारी ने उनका टू-फिंगर टेस्ट किया. मॉरल पुलिसिंग के जरिये उन पर दबाव बनाया गया. उनकी सेक्सुअल हिस्ट्री और कन्फेशन वीडियो के बारे में भी पूछा गया.

मामले में अभी क्या?

दी न्यूज मिनट के मुताबिक, कोयंबटूर पुलिस ने आरोपी के कन्फेशन का वीडियो और मामले से जुड़े अन्य सबूत न्यायिक मजिस्ट्रेट के यहां जमा कर दिए हैं. गुरुवार 30 सितंबर को अमितेश हरमुख की पुलिस कस्टडी खत्म हो गई. उन्हें रेप के आरोप पर लगने वाली आईपीसी की धारा 376 के तहत नामजद किया गया है. उनके वक़ील ने कोर्ट में एफ़िडेविट दायर किया है. इसके जवाब के लिए पुलिस ने कोर्ट से समय मांगा है. वहीं, एयर फ़ोर्स अथॉरिटी ने इस केस के ट्रांसफर के लिए कोर्ट में अपील की है. खबर है कि ये अपील स्वीकार कर ली गई है. यानी केस वायु सेना के हवाले कर दिया गया है.

मनीष गुप्ता के साले ने लल्लनटॉप को बताया, PM मोदी पसंद थे, पुलिस पर भरोसा नहीं