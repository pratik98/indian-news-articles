दावा

अमेरिका और नाटो सेनाओं के अफ़गानिस्तान से लौटने के बाद तालिबान पूरी तरह से सत्ता में है. इसका एक मतलब ये भी है कि अफगान आर्मी के हथियार भी अब उनके कब्ज़े में होंगे.

बहुत सारे हथियार और जंगी साज़ोसामान जैसे- फाइटर प्लेन, हेलिकॉप्टर, तोपें, Humvee वीकल वगैरह तो अमेरिका भी छोड़ आया है. हालांकि अमेरिका दावा कर रहा है कि उसने इस साज़ोसामान क्षतिग्रस्त कर दिया है ताकि तालिबान इनका इस्तेमाल ना कर पाएं.

इस बीच एक वीडियो वायरल हो रहा है, जिसमें एक सिंगल लेन रोड पर एक हेलिकॉप्टर चल रहा है. क़रीब 17 सेकेंड की इस वीडियो क्लिप में हेलिकॉप्टर उड़ने की बजाय सड़क पर चल रहा है. चला क्या, मानो झूम ही रहा है. क़रीब से देखने पर लगता है मानो हेलिकॉप्टर को किसी दूसरे वाहन की मदद से खींचा जा रहा हो.

सोशल मीडिया यूज़र्स दावा कर रहे हैं कि इस हेलिकॉप्टर को तालिबान चला रहे हैं. An Idiot Friend नाम का एक पेज ने लिखा (आर्काइव) –

अमेरिका के एक दिन पहले ही काबुल एयरपोर्ट खाली करने के बाद.. लख्तेजिगर तालिबानी रोड पर हेलीकॉप्टर चलाना सीख रहे हैं।

इसमें घबराना नहीं है..

ऐसा ही दावा ट्विटर पर भी किया जा रहा है.

बधाई हो जिगर के छल्लो..

कौम के लख्तेजिगर तालिबानी रोड़ के उपर हेलीकॉप्टर चलाना सीख रहे है, जल्द ही प्लेन उडाना भी सीख लेंगे।

इसमें घबराने की जरुरत नहीं है..

जब अमेरिका का ट्रेड टॉवर उड़ा सकते है तो हेलिकॉप्टर उड़ाना कौन सी बड़ी बात है !

तो बजाओं ताली… pic.twitter.com/lcR2PGwZwM — हम लोग We The People (@humlogindia) August 31, 2021

पड़ताल

हमने दावे की पड़ताल की. ये घटना अफ़ग़ानिस्तान की नहीं, जंग की मार झेल रहे देश लीबिया की है.

रिवर्स इमेज सर्च के ज़रिये खोजने पर हमें वियतनामी भाषा में एक वेबसाइट मिली, जिसने इस वीडियो के एक स्क्रीनशॉट का इस्तेमाल लीबिया में चल रहे संघर्ष संबंधी ख़बर में किया था.

लीबिया में अरसे से राष्ट्रीय संधि की सरकार (Government of National Accord) और लीबियन नैशनल आर्मी (Lybian National Army) के बीच संघर्ष जारी है.

एक न्यूज़ रिपोर्ट के मुताबिक, जून 2020 में GNA के सशस्त्र बलों ने लीबियाई नैशनल आर्मी के लड़ाकों को त्रिपोली के अंतरराष्ट्रीय हवाई अड्डे से खदेड़ दिया था. इस कार्रवाई में हेलिकॉप्टर्स समेत बड़ी मात्रा में हथियार GNA के हाथ लगे थे.

एक रूसी वेबसाइट Piter.tv ने भी इस वीडियो को त्रिपोली हवाई अड्डे का बताया है.

मध्य-पूर्व की सुरक्षा और भौगोलिक राजनीति पर नज़र रखने वाले समीक्षक इमादेद्दीन बादी ने भी 5 जून 2020 को इसी जानकारी के साथ वायरल वीडियो पोस्ट किया था.

#Tripoli: last one for the day, GNA-aligned forces towing an #LAAF helicopter (Mi35) captured near Fom Melgha, at the outskirts of #Tarhuna Pretty sure no driving test prepares you for this… pic.twitter.com/ywVPxDcWgo — Emadeddin Badi (@emad_badi) June 4, 2020

हेलिकॉप्टर को उड़ाकर ले जाने की बजाय सड़क पर चलाकर ले जाने का ये वीडियो रोचक ज़रूर है. लेकिन इसका कोई भी अफ़ग़ान या तालिबानी कनेक्शन नहीं है.

नतीजा

हमारी पड़ताल में नतीजा निकला कि तालिबान की हेलिकॉप्टर ट्रेनिंग के नाम पर वायरल वीडियो असल में लीबिया में चल रहे सत्ता संघर्ष का है. जून 2020 की त्रिपोली, लीबिया की इस घटना के वीडियो को तालिबान और अफगानिस्तान की मौजूदा स्थिति के साथ जोड़कर भ्रम फैलाया जा रहा है. हालांकि ये बात सही है कि अमेरिका और नेटो सेनाओं समेत अफगानिस्तानी सेना के हथियार अब तालिबान के नियंत्रण में हैं.

पड़ताल: तालिबान से बचने के लिए अफगानिस्तानी लोग बॉर्डर खुलते ही पाकिस्तान की तरफ भागे?

