दशहरा नज़दीक है. अक्टूबर महीने की 15 तारीख को मनाया जाएगा. जाहिर है देशभर में रामलीला की तैयारियां ज़ोरों पर हैं. हर साल दशहरे से पहले नवरात्रि के दौरान रामलीलाओं का आयोजन किया जाता है. इनकी विशेषता रही है कि मुख्य रूप से हिंदुओं से जुड़ी होने के बावजूद दूसरे समुदायों के लोग भी इन रामलीलाओं में भाग लेते रहे हैं. धार्मिक रूप से उदारवादी विचारधारा वाले लोग इसे ‘गंगा-जमुनी तहजीब’ कहते हैं और ‘हिंदू-मुस्लिम भाईचारे का प्रतीक’ भी.

लेकिन कुछ लोग हैं, जो इससे इत्तेफाक नहीं रखते. वो इसे हिंदू संस्कृति में हस्तक्षेप की तरह देखते हैं. ऐसा ही मामला यूपी में देखने को मिला है. यहां के बरेली ज़िले में दो मुस्लिम लोगों के रामलीला में भाग लेने पर सवाल उठाए गए हैं. कथित तौर पर डराया धमकाया भी गया. चेतावनी दी गई कि रामलीला में भाग लिया तो अच्छा नहीं होगा. मामला पुलिस तक पहुंच गया है.

मामला बरेली (Bareilly) के बारादरी थाना क्षेत्र के पुराना शहर मोहल्ले से जुड़ा है. आजतक संवाददाता कृष्ण गोपाल राज के मुताबिक़, इस इलाक़े में रहने वाले मुस्लिम युवक दानिश को अभिनय का शौक़ है. रंगमंच कलाकार हैं. लंबे समय से रामलीला में राम का किरदार निभाते रहे हैं. लेकिन अब उनके सामने मुश्किल खड़ी हो गई है.

‘घर पर कब्जा करने की धमकी’

आजतक की रिपोर्ट के मुताबिक, दानिश ने आरोप लगाया है कि उनके घर में रहने वाले एक किराएदार ने उन्हें डराया-धमकाया. सोमवार 27 सितंबर को वह किराएदार कुछ लोगों के साथ उनके कमरे में घुस आया. दानिश ने आजतक से बातचीत में आरोप लगाया कि उन्हें रामलीला में राम का किरदार नहीं निभाने को कहा गया. घर पर कब्जा करने भी धमकी दी गई. दानिश के मुताबिक, उनसे कहा गया

“तू भगवान राम का किरदार निभाना बंद कर दे वर्ना तेरे साथ अच्छा नहीं होगा. अगर तू ऐसा करता रहेगा तो हम तेरे साथ कुछ भी कर सकते है. हम तेरे घर पर कब्जा कर लेंगे और कभी भी खाली नहीं करेंगे.”

पुलिस ने दिए जांच के आदेश

इसके बाद दानिश अन्य मुस्लिम कलाकारों के साथ मंगलवार 28 सितंबर को पुलिस के पास पहुंचे. बरेली के एसएसपी ऑफ़िस में उन्होंने अपनी शिकायत दी. एसएसपी रोहित सजवाण से मुलाक़ात करके दानिश ने न्याय की गुहार लगाई. शिकायत में दानिश ने लिखा है,

“मैं एक कलाकार हूं और सभी धर्मों का सम्मान करता हूं. मेरे लिए सब धर्म एक समान हैं और एक कलाकार के लिए उसकी कला मायने रखती है न कि उसका धर्म.”

दानिश ने बताया कि उनके पिता नहीं हैं. घर में 2 बहने हैं. वो अकेले कमाने वाले हैं. उन्होंने कहा कि वो इन धमकियों से काफ़ी डरे हुए हैं. बरेली पुलिस के एसपी (क्राइम) सुशील कुमार ने दानिश की बात सुनकर जांच के आदेश दिए हैं.

वीडियो-UP में आज: चुनाव से पहले योगी के कैबिनेट विस्तार पर अखिलेश ने कड़वा सवाल पूछ लिया!