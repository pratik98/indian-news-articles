भारत और चीन (India China Dispute) के बीच पूर्वी लद्दाख में वास्तविक नियंत्रण रेखा (LAC) पर पिछले करीब डेढ़ साल से जारी गतिरोध को लेकर सेना प्रमुख जनरल मनोज मुकुंद नरवणे (Army chief General Manoj Mukund Naravane) का कहना है कि फिलहाल स्थिति काफी सामान्य रही है। हालांकि सेना प्रमुख ने पूर्वी लद्दाख (Eastern Ladakh) और उत्तरी मोर्चे चीनी सैनिकों की तैनाती में वृद्धि को लेकर चिंता जताई है। साथ ही एमएम नरवणे ने कहा कि चीन की हर गतिविधि पर नियमित रूप से नजर रखी जा रही है और हम किसी भी स्थिति से निपटने के लिए पूरी तरह तैयार हैं। इस दौरान सेना प्रमुख ने यह भी बताया कि अक्टूबर के दूसरे हफ्ते में तनाव को लेकर भारत-चीन के बीच 13वें दौर (India China 13th round talk) की वार्ता होने जा रही है।

यह भी पढ़ें: भारत ने लद्दाख में तैनात की 'K9-Vajra' होवित्जर तोप, 50 किमी दूर तक दुश्मन के ठिकाने को कर सकती है तबाह

लद्दाख के दौरे पर पहुंचे भारत के सेना प्रमुख जनरल एमएम नरवणे ने न्यूज एजेंसी एएनआई से बातचीत में भारत-चीन गतिरोध पर अपनी बात रखी। उन्होंने कहा कि कहा कि पिछले 6 महीनों में स्थिति काफी सामान्य रही है। सेना प्रमुख ने कहा कि हमें उम्मीद है कि अक्टूबर के दूसरे सप्ताह में 13वें दौर की वार्ता होगी और हम इस बात पर आम सहमति पर पहुंचेंगे कि 'डिसएंगेजमेंट' कैसे होगा। सेना प्रमुख नरवणे ने कहा, 'मेरा दृढ़ मत है कि हम अपने मतभेदों को बातचीत के जरिए सुलझा सकते हैं। मुझे उम्मीद है कि हम परिणाम हासिल करने में सक्षम होंगे।'

उन्होंने आगे कहा, 'चीन ने हमारे पूर्वी कमान तक पूरे पूर्वी लद्दाख और उत्तरी मोर्चे पर काफी संख्या में तैनाती की है। निश्चित रूप से अग्रिम क्षेत्रों में उनकी तैनाती में वृद्धि हुई है जो हमारे लिए चिंता का विषय बना हुआ है।'

सेना प्रमुख ने कहा, 'हम उनकी सभी गतिविधियों पर नियमित रूप से नजर रख रहे हैं। हमें मिली जानकारी के आधार पर हम बुनियादी ढांचे के साथ-साथ सैनिकों के मामले में भी समान विकास कर रहे हैं, जो किसी भी खतरे का मुकाबला करने के लिए आवश्यक हैं। फिलहाल हम किसी भी स्थिति से निपटने के लिए पूरी तरह तैयार हैं।'

यह भी पढ़ें: देश की शान: लेह में फहराया गया विश्व का सबसे बड़ा खादी राष्ट्रीय ध्वज, 1000 किलो है इसका वजन

इस दौरान सेना प्रमुख ने पाकिस्तान की ओर से एलओसी पर सीजफायर उल्लंघन किए जाने का खुलासा किया। उन्होंने कहा, 'फरवरी से जून के अंत तक पाक सेना द्वारा कोई संघर्ष विराम उल्लंघन नहीं किया गया था। लेकिन हाल ही में 10 दिनों में दो बार संघर्षविराम का उल्लंघन हो चुका है। फरवरी से पहले की स्थिति फिर वापस आ रही है।'

जनरल एमएम नरवणे ने कहा, 'हमने हर हफ्ते होने वाले हॉटलाइन संदेशों और डीजीएमओ स्तर की वार्ता के माध्यम से अवगत कराया है कि उन्हें (पाकिस्तान) किसी भी आतंकवाद से संबंधित गतिविधियों को समर्थन नहीं देना चाहिए।'

इससे पहले सेना प्रमुख जनरल एमएम नरवणे की मौजूदगी में लेह में दुनिया के सबसे बड़े खादी राष्ट्रीय ध्वज को फहराया गया। लद्दाख के उपराज्यपाल आरके माथुर ने लेह में विश्व के सबसे बड़े खादी राष्ट्रीय ध्वज का अनावरण किया। यह राष्ट्रीय ध्वज 225 फीट लंबा और 150 फीट चौड़ा है, जबकि वजन 1000 किलो है।