पंजाब और छत्तीसगढ़ में चल रहे राजनीतिक संकट को लेकर केंद्रीय कृषि मंत्री नरेंद्र सिंह तोमर ने कांग्रेस पर तंज कसा है। उन्‍होंने शुक्रवार को कहा कि 'पार्टी न तो ठीक से विपक्ष की भूमिका निभा पा रही है और ना ही आंतरिक कलह को सुलझा पा रही है। कांग्रेस के नेतृत्‍व अप्रासंगिक हो चुका है।' नरेंद्र सिंह तोमर की यह टिप्पणी पंजाब के साथ-साथ कांग्रेस की छत्तीसगढ़ इकाइयों में जारी उथल-पुथल के बीच आई है।

आपको बता दें कि बीते 28 सितंबर को नवजोत सिंह सिद्धू ने पंजाब कांग्रेस अध्‍यक्ष पद से इस्‍तीफा दे दिया था। उसके बाद पार्टी में सिद्धू के करीबी माने जाने वाले चार और नेताओं ने इस्‍तीफे दिया। इसके बाद से पंजाब कांग्रेस में सियासी संकट बना हुआ है। अमरिंदर सिंह के मुख्‍यमंत्री पद से इस्‍तीफा देने के कुछ ही दिन ही क्रिकेटर से नेता बने नवजोत सिंह सिद्धू ने भी कांग्रेस अध्‍यक्ष पद से इस्‍तीफा दे दिया। राज्‍य में अगले साल की शुरुआत में विधानसभा चुनाव होने हैं। आगामी चुनावों से पहले यह घटनाक्रम कांग्रेस के लिए एक बड़ा झटका है।

वहीं छत्तीसगढ़ में, कांग्रेस के नेतृत्व वाली सरकार को राज्य में रोटेशनल मुख्यमंत्री पद के लिए कई नेताओं की मांगों का सामना करना पड़ रहा है। भूपेश बघेल के नेतृत्व वाली सरकार के जून में ढाई साल पूरे होने के बाद छत्तीसगढ़ के स्वास्थ्य मंत्री टीएस सिंह देव ने राज्य में मुख्यमंत्री पद बदलने के लिए कहा। दूसरी ओर, मुख्यमंत्री बघेल के पद पर बने रहने के समर्थन में कांग्रेस के 24 विधायक दिल्ली में डेरा डाले हुए हैं। इसके अलावा हरियाणा कांग्रेस के नेता भूपिंदर सिंह हुड्डा ने शुक्रवार को पंजाब और छत्तीसगढ़ इकाइयों में चल रहे संकटों के बीच कांग्रेस पार्टी की स्थिति पर चिंता जताई। हुड्डा ने कहा, 'मौजूदा उथल-पुथल पार्टी के लिए अच्छी नहीं है, और कांग्रेस को मुद्दों पर गहन मंथन सत्र करना चाहिए ताकि उन्हें हल किया जा सके।'

मध्य प्रदेश उपचुनाव में आसानी से जीतेगी भाजपा: नरेंद्र सिंह तोमर

नरेंद्र सिंह तोमर आगामी मध्य प्रदेश उपचुनाव में सभी तीन विधानसभा सीटों और एक लोकसभा सीट पर होने वाले उपचुनावों को लेकर कहा है कि वहां भाजपा ही जीतेगी, क्योंकि कांग्रेस फिलहाल खुद में ही उलझी है। केंद्रीय मंत्री ने कहा, "भाजपा सभी सीटें जीतेगी।" मध्य प्रदेश के अलीराजपुर जिले के जोबट, निवाड़ी जिले के पृथ्वीपुर और सतना जिले के रायगांव सहित तीन विधानसभा क्षेत्रों के लिए उपचुनाव होंगे। इसके अलावा मध्य प्रदेश में खंडवा लोकसभा क्षेत्र के लिए भी उपचुनाव होंगे।

इसे भी पढ़ें- सीएम बदले जाने के सवाल पर बोले CM भूपेश बघेल- 'छत्तीसगढ़, पंजाब नहीं हो सकता..'

इसे भी पढ़ें- यूपी चुनाव: गठबंधन के लिए ज्यादा इंतजार नहीं कर सकते शिवपाल यादव! अखिलेश को दी डेडलाइन