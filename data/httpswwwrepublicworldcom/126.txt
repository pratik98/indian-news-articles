आधार कार्ड (Aadhaar Card) देश में अब एक जरूरी डॉक्यूमेंट बन गया है। बैंक खाता खुलवाने से लेकर राशन कार्ड या किसी तरह का दस्तावेज बनवाने के लिए भी आज के समय में आधार कार्ड बेहद जरूरी है। देश में आधार कार्ड बनवाना वैसे तो बहुत ही आसान है, लेकिन फिर भी लोगों को समस्याओं का सामना करना पड़ता है। इसी के मद्देनजर अब भारतीय विशिष्ट पहचान प्राधिकरण (UIDAI) ने एक बड़ी योजना बनाई है। UIDAI देशभर के 122 शहरों में 166 नए सेंटर (Aadhaar Enrolment & Update Centre) खोलने जा रहा है। जहां लोग नया आधार कार्ड आसानी से बनवा सकेंगे और साथ ही पुराने आधार को भी अपडेट करवा सकेंगे।

यह भी पढ़ें: कांग्रेस कार्यकर्ताओं द्वारा अपने घर पर हुए हमले को लेकर कपिल सिब्बल ने तोड़ी चुप्पी; केंद्र सरकार पर साधा निशाना

यह कदम यूआईडीएआई की उस योजना का अंग है, जिसके तहत देश के 122 शहरों में आधार नामांकन एवं अपडेट केंद्र खोले जाने हैं। इन केंद्रों पर केवल आधार से सम्बंधित काम ही किया जाएगा। ये केंद्र उन 52,000 आधार केंद्रों के अलावा हैं, जो बैंकों, डाकघरों और राज्य सरकारों द्वारा चलाए जा रहे हैं। ये सभी आधार सेवा केंद्र हफ्ते में हर दिन खुले रहेंगे। देश में इस समय 55 आधार सेवा केंद्र चल रहे हैं, जहां अब तक 70 लाख लोगों को सेवाएं दी गईं हैं।

उल्लेखनीय है कि मॉडल-ए वर्ग के केंद्रों की क्षमता है कि यहां हर दिन एक हजार नामांकन और जानकारी अपडेट करने के आवेदनों को निपटाया जा सकता है। इसी तरह मॉडल-बी वाले केंद्र रोजाना 500 नामांकन और जानकारी अपडेट कर सकते हैं तथा मॉडल-सी वाले केंद्रों की क्षमता रोजाना 250 तक नामांकन और जानकारी अपडेट करने की क्षमता है। सभी तरह के केंद्र सुबह 9 बजे से शाम साढ़े 5 बजे तक चलते हैं। वे सिर्फ सार्वजनिक अवकाश के दिन ही बंद होते हैं।

यह भी पढ़ें: भारत-चीन गतिरोध पर आर्मी चीफ नरवणे बोले- 'फिलहाल स्थिति सामान्य, आगे की चुनौती के लिए हम पूरी तरह तैयार'

बता दें कि आधार नामांकन निशुल्क है, लेकिन जनसांख्यकीय सम्बंधी अपडेट के लिए 50 रुपये और बायोमीट्रिक अपडेट (जनसांख्यकीय अपडेट सहित या रहित) के लिए 100 रुपये का शुल्क लिया जाता है। आधार सेवा केंद्रों में ऑनलाइन अप्वाइंटमेंट प्रणाली और टोकन प्रबंधन प्रणाली से काम होता है। इन प्रणालियों से बिना किसी अड़चन के नागरिकों को नामांकन/अपडेट प्रक्रिया के सभी चरणों की सूचना मिलती रहती है। सभी केंद्र वातानुकूलित हैं और बैठने की समुचित व्यवस्था के तहत इन्हें डिजाइन किया गया है। सभी केंद्र दिव्यांगजनों के लिये सुविधा से लैस हैं।