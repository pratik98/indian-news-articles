उत्तराखंड में बीते 24 घंटे में 13 नए कोरोना संक्रमित मिले हैं। वहीं, एक मरीज की मौत हुई है। जबकि 17 मरीजों को ठीक होने के बाद घर भेजा गया। सक्रिय मामलों की संख्या 200 से कम पहुंच गई है। प्रदेश में अब 162 सक्रिय मरीज रह गए हैं।स्वास्थ्य विभाग की ओर से जारी बुलेटिन के अनुसार, शुक्रवार को 14950 सैंपलों की जांच रिपोर्ट निगेटिव आई है। आठ जिलों अल्मोड़ा, बागेश्वर, चमोली, चंपावत, हरिद्वार, पौड़ी, रुद्रप्रयाग और टिहरी में एक भी संक्रमित मरीज नहीं मिला है। वहीं, देहरादून में आठ, नैनीताल, ऊधमसिंह नगर और उत्तरकाशी में एक-एक, पिथौरागढ़ में दो संक्रमित मरीज मिले हैं।प्रदेश में अब तक कोरोना के कुल संक्रमितों की संख्या 343550 हो गई है। इनमें से 329893 लोग ठीक हो चुके हैं। प्रदेश में कोरोना के चलते अब तक कुल 7395 लोगों की जान जा चुकी है। प्रदेश की रिकवरी दर 96.02 प्रतिशत और संक्रमण दर 0.08 प्रतिशत दर्ज की गई है।प्रदेश में शुक्रवार को एम्स ऋषिकेश में ब्लैक फंगस से पीड़ित दो मरीजों को इलाज के लिए भर्ती किया गया। दोनों मरीज दूसरे राज्यों से आए हैं। अब तक कुल मरीजों की संख्या 586 हो गई। जबकि 132 मरीजों की मौतें हुई है। ब्लैक फंगस के 375 मरीज ठीक हुए हैं।