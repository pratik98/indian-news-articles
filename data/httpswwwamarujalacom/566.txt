पंजाब प्रदेश कांग्रेस कमेटी के पूर्व अध्यक्ष सुनील जाखड़ ने केंद्र सरकार की ओर से धान खरीद की तारीख आगे बढ़ाने की कड़ी निंदा की है। उन्होंने आप नेता अरविंद केजरीवाल के दिल्ली मॉडल को भी जनविरोधी बताया और दिल्ली सरकार द्वारा उद्योगों को बिजली संबंधी दिखाए सब्जबाग की पोल भी खोली।शुक्रवार को जारी बयान में सुनील जाखड़ ने कहा कि प्रधानमंत्री नरेंद्र मोदी के नेतृत्व वाली केंद्र सरकार पंजाब के किसानों से सौतेला व्यवहार बंद करे और धान की सरकारी खरीद तुरंत शुरू की जाए। उन्होंने कहा कि अचानक गुरुवार रात खरीद शुरू करने की तारीख बढ़ाकर केंद्र सरकार ने अपनी बदनीयती जाहिर की है।उन्होंने कहा कि दोआबा में किसानों को धान की कटाई के बाद आलू लगाना होता है, ऐसे में वहां के किसान धान की कटाई में और देरी नहीं कर सकते। उन्होंने पंजाब के हितों को नुकसान पहुंचाने की मोदी सरकार की चाल का उल्लेख करते हुए कहा कि केंद्र सरकार ने इससे पहले धान की खरीद के मापदंड बदल दिए और शैलरों को सीबीआई द्वारा डराया गया। अब खरीद में देरी कर किसानों का नुकसान पहुंचाया जा रहा है। उन्होंने मांग की है कि केंद्र सरकार पंजाब से धान की खरीद तुरंत शुरू करें।दिल्ली के मुख्यमंत्री का जिक्र करते हुए जाखड़ ने कहा कि केजरीवाल ने अपने लुधियाना दौरे के दौरान उद्योगपतियों को दिल्ली मॉडल के बारे में झूठी बातें बताई हैं। उन्होंने बताया कि दिल्ली में सभी उद्योगों को बिजली 10.29 प्रति यूनिट दी जा रही है, जबकि पंजाब सरकार छोटे उद्योगों को 5.99, मध्यम दर्जे के उद्योगों को 7.88 व बड़े उद्योगों को 6.98 की दर से बिजली दे रही है। उन्होंने कहा कि पंजाब सरकार के इस रेट में सभी प्रकार के कर शामिल हैं। उन्होंने कहा कि आप सिर्फ झूठ की राजनीति करती है। आप की सरकार दिल्ली में सबको लूट रही है और पंजाब में आकर रियायत देने की बात करते हैं ।