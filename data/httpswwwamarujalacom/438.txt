राज्य आंदोलन के रामपुर तिराहा कांड बरसी पर शनिवार को मुख्यमंत्री पुष्कर सिंह धामी ने मुजफ्फनगर शहीद स्थल पर जाकर शहीदों को श्रद्धाजंलि दी। इस दौरान मुख्यमंत्री धामी ने कहा कि हमारी सरकार शहीदों के सपनों और राज्य आंदोलनकारियों की भावनाओं के अनुरूप उत्तराखंड को हर क्षेत्र में आगे बढ़ाएगी। जनता, सरकार के भाव को समझे।मुख्यमंत्री ने राज्य आंदोलनकारियों के लिए कई घोषणाएं कीं, जिनमें राज्य आंदोलनकारियों को सरकारी अस्पतालों की तर्ज पर राजकीय मेडिकल कॉलेजों में मुफ्त उपचार उपलब्ध करवाने, उद्योग धंधों में राज्य आंदोलनकारियों और उनके परिजनों को प्राथमिकता के आधार पर रोजगार देने व विभिन्न विभागों में सेवारत राज्य आंदोलनकारियों को हटाए जाने सम्बंधी मामले में ठोस पैरवी करना शामिल रहा।मुख्यमंत्री ने कहा कि मैं उन शहीदों को नमन करता हूं, जिनके सर्वोच्च बलिदान की वजह से हमें अलग राज्य मिला है। राज्य निर्माण आंदोलन के दौरान खटीमा, मसूरी व मुजफ्फरनगर में लाखों आंदोलनकारियों ने भाग लिया, जिसमें से कई लोगों को अपनी जान गंवानी पड़ी। कहा कि 1 सितम्बर 2021 को घोषणा की गई थी कि राज्य आंदोलनकारियों के चिन्हीकरण की प्रक्रिया फिर से शुरू की जाएगी, उसका शासनादेश भी जारी कर दिया गया है।इस अवसर पर केंद्रीय रक्षा राज्य मंत्री अजय भट्ट, केंद्रीय मंत्री एवं सांसद मुजफ्फरनगर संजीव बालियान, उत्तराखंड के कैबिनेट मंत्री स्वामी यतीस्वरानंद, भाजपा उत्तराखंड प्रदेश अध्यक्ष मदन कौशिक, मुजफ्फरनगर के विधायक प्रमोद उडवाल, राजेंद्र अंथवाल, प. महावीर शर्मा एवं अन्य लोग उपस्थित रहे।विधानसभा अध्यक्ष प्रेमचंद अग्रवाल ने रामपुर तिराहा कांड की 27वीं बरसी पर राज्य निर्माण के लिए अपने प्राण न्यौछावर करने वाले शहीदों का भावपूर्ण स्मरण कर श्रद्धांजलि दी। रामपुर तिराहा कांड की बरसी की पूर्व संध्या पर विधानसभा अध्यक्ष ने कहा कि राज्य आंदोलन के शहीदों की कुर्बानियों को सदैव याद रखा जाएगा।