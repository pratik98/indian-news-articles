{"_id":"61583a798ebc3e2894535414","slug":"innocent-girl-died-after-earthen-wall-collapses-in-kushinagar","type":"story","status":"publish","title_hn":"\u0906\u092b\u0924 \u0915\u0940 \u092c\u093e\u0930\u093f\u0936: \u0915\u0941\u0936\u0940\u0928\u0917\u0930 \u092e\u0947\u0902 \u0917\u093f\u0930\u0940 \u092e\u093f\u091f\u094d\u091f\u0940 \u0915\u0940 \u0926\u0940\u0935\u093e\u0930, \u0926\u092c\u0928\u0947 \u0938\u0947 \u092e\u093e\u0938\u0942\u092e \u092c\u091a\u094d\u091a\u0940 \u0915\u0940 \u0939\u0941\u0908 \u092e\u094c\u0924","category":{"title":"City & states","title_hn":"\u0936\u0939\u0930 \u0914\u0930 \u0930\u093e\u091c\u094d\u092f","slug":"city-and-states"}}

सार बारिश की वजह से दीवार जर्जर हो चुकी थी। मां खाना बना रही थी, बेटी कुछ दूरी पर खेल रही थी। इस बीच दीवार गिर गई और उसकी मौत हो गई।

कुशीनगर जिले में लगातार बारिश के चलते कप्तानगंज थाना क्षेत्र के सिरसियां गांव में शनिवार की सुबह कच्चे मकान की मिट्टी की दीवार गिर गई। उसमें दब जाने से तीन साल की एक बच्ची की मौत हो गई। सूचना पर पहुंची पुलिस ने शव को कब्जे में लेकर पोस्टमार्टम के लिए भेज दिया।



इस गांव के कन्हैया गोंड का कुनबा कच्चे मकान में गुजर-बसर करता है। परिवार के लोगों ने बताया कि शनिवार को सुबह कन्हैया की पत्नी जंतीरा खाना बना रही थी, जबकि उनकी तीन साल की बेटी अंशिका कुछ दूरी पर थी। बारिश की वजह से जर्जर हो चुकी मिट्टी की दीवार अचानक उनकी बेटी अंशिका पर गिर गई। यह देख जंतीरा ने शोर मचाया तो अगल-बगल के घरों के लोग पहुंच गए। मलबा हटाया, तब तक अंशिका की मौत हो चुकी थी। ग्रामीणों की सूचना पर पहुंची पुलिस ने पंचनामा बनाकर शव को पोस्टमार्टम के लिए भेज दिया।



कच्चे घर में होता है परिवार का गुजर-बसर

ग्राम प्रधान नवरंग सिंह ने बताया कि कन्हैया के पिता परदेशी का कई वर्ष पहले निधन हो चुका है। कन्हैया की माता माता कैलाशी देवी दोनों बेटे मदन गोंड और कन्हैया गोंड से अलग रहती हैं। उनके पास 10 कट्ठा खेत है, जो बंधक पड़ा है। पात्र गृहस्थी का राशनकार्ड है, जो कैलाशी देवी को मिला है। दस साल पहले कैलाशी देवी को आवास मिला था, जिसमें वह निवास करती हैं। मदन और कन्हैया के पास खेत नहीं है। मजदूरी करके अपने परिवार का भरण पोषण करते हैं। दोनों भाइयों का आवास न होने के कारण झोपड़ी में गुजर-बसर करते हैं।



भैंस बांधते समय घायल महिला की मौत

रामकोला थाना क्षेत्र के टेकुआटार गांव के बड़वाछापर टोला में शुक्रवार की रात भैंस बांधते समय एक महिला घायल होकर गिर पड़ी। गंभीर रूप से घायल होने से उसकी मौत हो गई। टेकुआटार गांव के बड़वाछापर टोला निवासी अवधेश राजभर की 35 वर्षीय पत्नी इंदू देवी शुक्रवार की रात भैंस बांधने गईं। इसी दौरान भैंस ने मार दिया। इससे इंदू को गंभीर चोट लग गई और उनकी मौके पर ही मौत हो गई। परिजनों ने शनिवार को उनका अंतिम संस्कार कर दिया। संवाद