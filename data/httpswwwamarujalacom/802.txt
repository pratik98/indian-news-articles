अखिल भारतीय कांग्रेस कमेटी के महासचिव रणदीप सुरजेवाला ने शनिवार को कैप्टन अमरिंदर सिंह पर निशाना साधा। सुरजेवाला ने कहा कि कैप्टन अमरिंदर सिंह को विधायकों के कहने पर बदला गया। कांग्रेस की राष्ट्रीय अध्यक्ष सोनिया गांधी हैं। उन्होंने अपने स्तर पर निर्णय नहीं लिया, पंजाब के 78 विधायकों ने मुख्यमंत्री बदलने के लिए लिखकर दिया था। अगर नहीं बदलते तो कहा जाता कि कांग्रेस तानाशाह है, एक तरफ 78 विधायक और एक तरफ अकेला मुख्यमंत्री। सुरजेवाला शनिवार को कांग्रेस मुख्यालय में पत्रकारों से बात कर रहे थे। इस दौरान वे जी-23 और हरियाणा कांग्रेस में गुटबाजी के सवालों से बचते हुए निकल गए।प्रेस कांफ्रेंस में सुरजेवाला ने कहा कि कांग्रेस ने पंजाब में अनुसूचित जाति वर्ग के बेटे चरणजीत चन्नी को मुख्यमंत्री बनाकर मिसाल पेश की है। भाजपा 15 राज्यों में सत्ता पर काबिज है, उसने एक भी अनुसूचित जाति वर्ग को मुख्यमंत्री बनाया है। जब कांग्रेस ने नजीर पेश की है तो भाजपा को दिक्कत क्यों हो रही। भाजपा ने तीन राज्यों में 5 मुख्यमंत्री बदल दिए तब किसी ने भाजपा के राष्ट्रीय अध्यक्ष जेपी नड्डा से नहीं पूछा कि क्यों बदला। यहां तक कि पीएम नरेंद्र मोदी ने वरिष्ठ नेता बीएस येदुयरप्पा को भी नहीं छोड़ा।उन्होंने कहा कि जहां तक छत्तीसगढ़ का सवाल है तो वहां के विधायक आकर हमसे मिल सकते हैं। यह पार्टी का आंतरिक मामला है। अभी तक न तो वहां के मुख्यमंत्री को बदला है न ही किसी को नया मुख्यमंत्री बनाया है। सुरजेवाला ने पत्रकार वार्ता में हरियाणा सरकार को सब इंस्पेक्टर भर्ती की खामियों पर जमकर घेरा। उन्होंने कहा कि पेपर लीक, उलजुलूल सवाल पूछने, एक ही परीक्षा में प्रश्न पत्रों के अनेक सेट खोलने पर एचएसएससी को बर्खास्त किया जाना चाहिए।