गांव डीघल में घरेलू कलह से परेशान मां और बेटे ने फंदा लगाकर आत्महत्या कर ली। खौफनाक कदम उठाते वक्त घर में कोई अन्य सदस्य मौजूद नहीं था। दोपहर बाद जब परिवार के सदस्य घर लौटे तब घटना का पता चल सका। इसके बाद परिजनों ने घटना की जानकारी पुलिस को दी। पुलिस ने मौके पर पहुंच कर घटनास्थल का जायजा लिया। हालांकि परिवार में किस बात को लेकर कलह थी, इसका खुलासा नहीं हो पाया है।पुलिस मामले की जांच में जुटी हुई है। शवों को कब्जे में लेकर पोस्टमार्टम के लिए झज्जर के नागरिक अस्पताल भिजवाया गया है। शनिवार सुबह शवों का पोस्टमार्टम करवाया जाएगा। जानकारी के अनुसार गांव डीघल निवासी सुशीला (44 ) पत्नी धर्मबीर व उसका बेटा सचिन (24) घरेलू कारणों के चलते परेशान थे।शुक्रवार को एक कमरे के अंदर मां ने पंखे से व बेटे ने दीवार में लगे रोशनदान से फंदा लगाकर आत्महत्या कर ली। पुलिस को दिए बयान में सचिन के मामा ने बताया कि दोनों घरेलू कलह की वजह से परेशान चल रहे थे। जिसके चलते दोनों ने यह कदम उठाया है। घटना की सूचना मिलने के बाद अतिरिक्त पुलिस अधीक्षक विक्रांत भूषण भी मौके पर पहुंचे और मामले को लेकर जानकारी जुटाई।पुलिस ने एफएसएल टीम को भी मौके पर बुलाया। एफएसएल टीम ने भी घटनास्थल से सबूत जुटाए हैं। पुलिस का कहना है कि महिला का पति धर्मवीर ट्रक चलाता हैं और उसका एक छोटा बेटा भी है। मृतक सचिन गांव में ही खेतीबाड़ी का कार्य करता था।