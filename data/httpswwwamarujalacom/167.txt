जब किसी परीक्षा का परिणाम आता है तो अधिकतर आपको सुनने को मिलता होगा 'लड़कियों ने बाजी मारी'। इसका अर्थ होता है कि बेटियों को अगर शिक्षा की ओर अग्रसर करिये तो वह सिर्फ पढ़ती नहीं हैं बल्कि अव्वल आने के लिए पढ़ती हैं। ये एक बार फिर साबित हो गया। इंस्टीट्यूट ऑफ चार्टर्ड अकाउंटेंट्स ऑफ इंडिया ने सोमवार को सीए फाइनल की परीक्षा का परिणाम जारी किया। इस परीक्षा में पूरे देश में नंदिनी अग्रवाल की प्रथम रैंक रही। नंदिनी अग्रवाल ने एआईआर-1 हासिल कर अपने माता पिता और राज्य का नाम तो रोशन किया है, साथ ही ये संदेश दिया कि बेटी को पढ़ाओ और बढ़ाओं तो परिवार के साथ ही देश का सम्मान भी बढ़ेगा। अब बात करते हैं नंदिनी अग्रवाल की। सीए फाइनल में अव्वल आने वाली नंदीनी कौन हैं? नंदीनी अग्रवाल के माता पिता क्या करते हैं? नंदीनी अग्रवाल ने कैसे सीए की तैयारी की? चलिए जानते हैं सीए फाइनल में प्रथम रैंक लाने वाली मुरैना की नंदीनी अग्रवाल की सफलता की कहानी।



नंदीनी अग्रवाल का परिवार



सीए फाइनल में टॉप करने वाली नंदिनी अग्रवाल मध्य प्रदेश के मुरैना जिले की रहने वाली हैं। नंदिनी 19 साल की हैं। वह सामान्य परिवार से आती हैं, जिसमें माता पिता के अलावा भाई और बहन है। नंदिनी के पिता एक टैक्स कंसल्टेंट हैं और मां गृहिणी हैं।



नंदिनी अग्रवाल की शिक्षा



टॉपर नंदिनी की ये कोई पहली सफलता नहीं हैं। इसके पहले 12वीं की परीक्षा में भी उन्होंने टॉप किया था। नंदिनी ने मुरैना के विक्टर कॉन्वेंट स्कूल में पढ़ाई की है। साल 2017 में नंदिनी ने 12वीं की परीक्षा में 94.5 फीसदी अंक प्राप्त किये थे। वर्तमान में नंदिनी पीडब्ल्यूसी (प्राइस वाटरहाउस कूपर्स) से आर्टिकलशिप कर रही है। इसके पहले आईपीसीसी परीक्षा में उन्होंने एआईआर 31 वां रैंक हासिल की थी।



नंदिनी ने कैसे की सीए एग्जाम की तैयारी



सीए फाइनल में नंदिनी को 800 में से 614 अंक मिले हैं। नंदिनी के मुताबिक, मॉक टेस्ट में उन्हें खराब अंक मिले थे, जिसकी वजह से वह हतोत्साहित हो गयीं थीं। लेकिन उन्होंने हिम्मत नहीं हारी और फैसला लिया कि भले ही मॉक टेस्ट खराब हुआ हो लेकिन फाइनल एग्जाम में वह अच्छा प्रदर्शन करके अंक कवर कर लेंगी।



भाई ने दिया नंदिनी का साथ



नंदिनी की सफलता के साथ ही परिवार की ख़ुशी उस समय बढ़ गयी जब नंदिनी के बड़े भाई सचिन अग्रवाल ने भी सीए फाइनल में ऑल इंडिया रैंक 18 प्राप्त की। दोनों ने एक साथ मिल कर परीक्षा की तैयारी की। नंदिनी बताती हैं कि उनके भाई ने उन्हें परीक्षा की तैयारी के दौरान बहुत मोटिवेट किया।