{"_id":"6156eaa28ebc3e0dee3c00ca","slug":"monitoring-from-cm-office-14-dms-and-16-ssps-found-absent-from-janta-darshan-in-reality-check-yogi-gave-instructions-for-strict-action","type":"story","status":"publish","title_hn":"\u0938\u0940\u090f\u092e \u0915\u093e\u0930\u094d\u092f\u093e\u0932\u092f \u0938\u0947 \u092e\u0949\u0928\u093f\u091f\u0930\u093f\u0902\u0917 : \u0930\u093f\u092f\u0932\u091f\u0940 \u091a\u0947\u0915 \u092e\u0947\u0902 \u091c\u0928\u0924\u093e \u0926\u0930\u094d\u0936\u0928 \u0938\u0947 \u0917\u0948\u0930\u0939\u093e\u091c\u093f\u0930 \u092e\u093f\u0932\u0947 14 \u0921\u0940\u090f\u092e \u0914\u0930 16 \u090f\u0938\u090f\u0938\u092a\u0940, \u092f\u094b\u0917\u0940 \u0928\u0947 \u0926\u093f\u090f\u00a0\u0938\u0916\u094d\u0924 \u0915\u093e\u0930\u094d\u0930\u0935\u093e\u0908 \u0915\u0947 \u0928\u093f\u0930\u094d\u0926\u0947\u0936","category":{"title":"City & states","title_hn":"\u0936\u0939\u0930 \u0914\u0930 \u0930\u093e\u091c\u094d\u092f","slug":"city-and-states"}}

सार नाराज सीएम योगी ने गैरहाजिर अफसरों के खिलाफ कारण बताओ नोटिस जारी करने और संतोषजनक जवाब नहीं मिलने पर कार्रवाई करने के निर्देश दिए हैं।

मुख्यमंत्री योगी आदित्यनाथ के निर्देश पर आज सुबह जिलों में जनता दर्शन के दौरान किए गए रियलटी चेक में 16 जिलों के डीएम और 14 कप्तान गैरहाजिर मिले हैं। इससे नाराज सीएम योगी ने गैरहाजिर अफसरों के खिलाफ कारण बताओ नोटिस जारी करने और संतोषजनक जवाब नहीं मिलने पर कार्रवाई करने के निर्देश दिए हैं। साथ ही उन्होंने जिले स्तर पर जनता दर्शन कार्यक्रम की मुख्यमंत्री कार्यालय, मुख्य सचिव कार्यालय, अपर मुख्य सचिव गृह और डीजीपी स्तर से मॉनीटरिंग के निर्देश दिए हैं।



सीएम योगी ने जिलों में जनता दर्शन कार्यक्रम में सुनवाई व्यवस्था को और सुदृढ़ बनाने के लिए आज सुबह रियलटी चेक करने के निर्देश दिए थे। जिस पर मुख्यमंत्री कार्यालय और मुख्य सचिव कार्यालय से लैंडलाइन पर सभी डीएम को फोन किया गया था। ऐसे ही जिलों में तैनात पुलिस कप्तानों के रियलटी चेक के लिए अपर मुख्य सचिव गृह के कार्यालय से पुलिस के तीन जोन के कप्तानों को फोन किया गया। तीन जोन में डीजीपी मुकुल गोयल ने खुद फोन किया और तीन जोन में एडीजी एलओ के कार्यालय से फोन किया गया।



इन सभी अफसरों को साढ़े नौ बजे के पहले और 10 बजे के बाद दो बार फोन किया गया। इस रियलटी चेक में 16 डीएम और 14 कप्तान जनता दर्शन के दौरान कार्यालय से गैरहाजिर मिले। इसकी जानकारी होने पर सीएम योगी ने नाराजगी जाहिर की। साथ ही उन्होंने प्रदेश के सभी जिलाधिकारी और पुलिस कप्तान को रोज सुबह 10 से 12 बजे तक कार्यालयों में उपस्थित रहकर जनसमस्याओं और शिकायतों का समाधान करने के निर्देश दिए हैं। सीएम ने कहा कि भविष्य में भी रियलटी चेक कार्यक्रम जारी रहेगा और जनता दर्शन से अनुपस्थित अधिकारियों के खिलाफ कार्यवाही की जाएगी।