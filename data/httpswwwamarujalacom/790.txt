{"_id":"6158223f8ebc3e222b44e129","slug":"uttarakhand-avalanche-news-kashmir-high-altitude-expert-team-will-search-for-missing-navy-jawans","type":"feature-story","status":"publish","title_hn":"\u0909\u0924\u094d\u0924\u0930\u093e\u0916\u0902\u0921\u00a0\u0939\u093f\u092e\u0938\u094d\u0916\u0932\u0928: \u0930\u093e\u0939\u0924-\u092c\u091a\u093e\u0935 \u091f\u0940\u092e \u0915\u094b \u0918\u091f\u0928\u093e\u0938\u094d\u0925\u0932 \u092a\u0930 \u0926\u093f\u0916\u0947 \u091a\u093e\u0930 \u0936\u0935, \u092e\u094c\u0938\u092e \u0916\u0930\u093e\u092c \u0939\u094b\u0928\u0947 \u0915\u0940 \u0935\u091c\u0939 \u0938\u0947 \u0905\u092d\u093f\u092f\u093e\u0928 \u092e\u0947\u0902 \u0906 \u0930\u0939\u0940 \u0926\u093f\u0915\u094d\u0915\u0924","category":{"title":"City & states","title_hn":"\u0936\u0939\u0930 \u0914\u0930 \u0930\u093e\u091c\u094d\u092f","slug":"city-and-states"}}

सार Uttarakhand Avalanche: हिमस्खलन की चपेट में आने से लापता हुए नौसेना के पर्वतारोहियों के दल में नौ सेना के पांच सदस्य और एक शेरपा शामिल है। वहीं शनिवार को निम की राहत-बचाव टीम को घटनास्थल पर चार शव दिखे हैं। मौसम खराब होने की वजह से अभियान में दिक्कत आ रही है।

माउंट त्रिशूल क्षेत्र में हिमस्खलन के कारण लापता हुए नौसेना के जवानों की तलाश अब कश्मीर की हाई एल्टीट्यूड एक्सपर्ट टीम करेगी। टीम को बुलाया गया है।



वहीं खोजबीन में लगी निम की टीम को घटनास्थल पर कुछ शव दिखे हैं। कर्नल अमित बिष्ट ने बताया कि वहां चार शव दिखे हैं। शवों को बरामद करने के लिए घटनास्थल पर टीम को उतारा गया है। हालांकि मौसम खराब होने की वजह से अभियान में दिक्कत भी आ रही है। उन्होंने रविवार तक सर्च अभियान पूरा होने की संभावना जताई है।



हिमस्खलन वाली जगह का हवाई मुआयना किया

नेहरू पर्वतारोहण संस्थान से मिली जानकारी के अनुसार शनिवार की सुबह राहत-बचाव टीम द्वारा हिमस्खलन वाली जगह का हवाई मुआयना किया गया। इस दौरान देखा गया कि घटना स्थल बेहद ऊंचाई पर स्थित है। इसलिए कश्मीर की हाई एल्टीट्यूड एक्सपर्ट टीम को बुलाया गया।

माउंट त्रिशूल क्षेत्र में हिमस्खलन की चपेट में आने से लापता हुए नौसेना के पर्वतारोहियों दल की तलाश में सेना ने राहत-बचाव ऑपरेशन शनिवार सुबह से शुरू किया गया। शुक्रवार को जोशीमठ में मौसम खराब होने के कारण राहत-बचाव टीम आगे नहीं बढ़ पाई थी।



हिमस्खलन: नौसेना के दल के साथ त्रिशूल चोटी फतह करने निकली 13 साल की काम्या भी लापता, रेस्क्यू ऑपरेशन जारी, तस्वीरें...



शुक्रवार को घटना की सूचना के बाद दल की तलाश में उत्तरकाशी से नेहरू पर्वतारोहण संस्थान (निम) का तीन सदस्यीय दल रवाना हो गया था। निम के अनुसार लापता हुए दल में नौ सेना के पांच सदस्य और एक शेरपा शामिल हैं। निम के रजिस्ट्रार विशाल रंजन ने बताया कि राहत-बचाव टीम में निम के प्रधानाचार्य कर्नल अमित बिष्ट, प्रशिक्षक दीप शाही व सौरभ रौतेला शामिल हैं।

उत्तराखंड हिमालय की नामचीन पर्वत चोटियां और ट्रेकिंग रूट पर्वतारोहियों व पर्यटकों को हमेशा आकर्षित करते रहे हैं। वहीं रोमांच के सफर में हिमस्खलन का खतरा हर पल बरकरार रहता है। जहां 16 वर्ष पूर्व सतोपंथ आरोहण के दौरान लापता हुए भारतीय जवान का शव 10 दिन पहले ही मिला है। वहीं चमोली में स्थित त्रिशूल आरोहण के लिए गए नौसेना का दल हिमस्खलन की चपेट में आकर लापता हो गया है।



वर्ष 2005 में भारतीय सेना के दल के कुछ सदस्य भी हुए थे लापता

उत्तरकाशी, चमोली, रुद्रप्रयाग व पिथौरागढ़ जनपद में सतोपंथ, चौखंबा, नंदा देवी समेत कई पर्वत चोटियां और ट्रेक रूट आते हैं। इन स्थानों पर ट्रेकिंग के दौरान रोमांच के साथ खतरा भी बना रहता है। वर्ष 2005 में भारतीय सेना का एक दल गंगोत्री की सबसे ऊंची चोटी सतोपंथ (7084 मीटर) के आरोहण के लिए गया था। इसके कुछ सदस्य हिमस्खलन की चपेट में आकर लापता हो गए थे। उनका कुछ पता नहीं चला।



हाल में भारतीय सेना का एक दल स्वर्णिम विजय वर्ष के उपलक्ष्य में दोबारा सतोपंथ चोटी के आरोहण के लिए गया था। उसे अभियान के दौरान 22 सितंबर को पूरे 16 साल बाद पूर्व में लापता एक जवान का शव मिला। सेना ने तत्कालीन और वर्तमान परिस्थितियों के आधार पर जवान के शव के नायक अनीश त्यागी निवासी गाजियाबाद मोदीनगर यूपी होने की बात कही थी।



उसके पार्थिव शरीर को पूरे सैन्य सम्मान के साथ घर भेजा गया। इस दल के कुछ सदस्य अब भी लापता हैं। वहीं शुक्रवार सुबह गंगोत्री हिमालय के ही चमोली में स्थित माउंट त्रिशूल (7120 मीटर) आरोहण को गए नौसेना के दल के साथ हादसा हो गया। दल के छह सदस्य हिमस्खलन की चपेट में आने के बाद से लापता चल रहे हैं।