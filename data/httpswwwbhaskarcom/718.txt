Hindi News

Women

Emotional stories

E Ishq A Romantic Love Story Of A Don And College Girl

E-इश्क: उसे लगा उसका सब कुछ बिखरकर खो गया है। ओस की उदास बूंदों सी भीगी टहनी की तरह वह कांपती रही और सोचने लगी, अनिमेष अभी कहां होगा

एक दिन पहले



कॉपी लिंक

“तुम्हें शर्म नहीं आती नकल करते हुए तुम एग्जामिनेशन हॉल में ये कैसे ला सकते हो.” रचना ने छात्र के हाथ से मोबाइल ले लिया। शर्म और गुस्से से लड़के का चेहरा तमतमा गया। एक झटके से वह अपनी जगह से खड़ा हो गया। “हां, मैं नकल कर रहा था।” उसके सीधे, सपाट और दृढ़ शब्दों को सुनकर रचना चौंक सी गई। रचना का उतरा चेहरा देख साथी निरीक्षक ने मामला अपने हाथ में ले लिया उस लड़के के तेवर रचना को अनिमेष की याद दिला गए। अनिमेष उनके कॉलेज का दादा माना जाता था। गलत संगत में पड़ा रहता। सारी बुरी आदतों का शिकार। वो पत्थर दिल रचना के प्यार में कब और कैसे पिघल गया, खुद रचना को भी पता नहीं चला। क्यों याद करती है वह पुरानी बातें? क्यों नहीं भूल जाती? पर क्या इतना आसान है भूलना? पढ़ाई खत्म होते ही रचना को वहीं के कॉलेज में लेक्चररशिप की नौकरी मिल गई थी। रचना जानती थी, एक ही शहर में रहकर अनिमेष को भूलना असम्भव है। कहीं न कहीं, कभी न कभी वह सामने आ ही जाता और उसे अपने आप को संभालना मुश्किल होता। पुरानी यादों की टीस उसे सालती रहती। यह सब सोचकर उसने अपना ट्रांसफर शहर से दूर करवा लिया था यहां के प्राकृतिक सौंदर्य, लोगों के अच्छे व्यव्हार और कॉलेज की दौड़ भाग ने काफी कुछ भुला दिया था। मगर आज की घटना ने उसके घाव जैसे हरे कर दिये थे। पुरानी यादें किसी फिल्म की तरह आंखों के आगे सरकने लगीं। एक दिन बातों ही बातों में रचना सहेलियों के बीच अनिमेष को सुधारने की शर्त लगा बैठी। उसका मानना था कि स्त्री में बड़ी ताकत है, वह चाहे तो कुछ भी कर सकती है। युवा उम्र का जोश, बस एक जुनून-सा सवार हो गया था उस पर। कॉलेज में सहेलियों के बीच अनिमेष को सुधारने का दावा कर, शर्त लगाने वाली रचना, खुद ही उससे प्यार करने लगी थी। समय बीतता गया। अनिमेष के सुधर जाने, फर्स्ट डिविजन में पास होने और स्टेट पब्लिक सर्विस कमीशन में नियुक्ति के बावजूद रचना के घरवाले उसकी शादी अनिमेष से करने के लिए राजी नहीं हुए। रचना मानो टूट सी गई। उन कोमल उदास क्षणों में दोनों ने एक दूसरे के सपनों को साकार करने का वचन दिया। अनिमेष ने बहुत प्रगति कर समाज में मान सम्मान पाने का और रचना ने किसी और का हाथ थामकर खुश रहने का। उस दिन के बाद से उसे अनिमेष के बारे में कुछ पता नहीं चला, न ही उसने कोशिश की। “सरप्राइज इंस्पैकशन के लिए, फ्लाईंग स्क्वॉड में स्वयं जॉइंट सेक्रेटरी साहब ही आ गये हैं,” साथी निरीक्षक की फुसफुसाहट से रचना मानो स्वप्न से जागी। “ये ऐसा ही करते हैं। बड़े ही अनुशासन प्रिय और सख्त हैं।” रचना ने चेहरा घुमाकर देखा तो पलकें झपकाना ही भूल गई। निगाहें स्थिर हो गईं। यदि हाथ से कुर्सी न पकड़ लेती, तो चक्कर आने से गिर ही पड़ती। सामने अनिमेष खड़ा था। रचना को देख उसका चेहरा खिल उठा। लेकिन माहौल का ध्यान आते ही वह नॉर्मल हो गया। जाने कैसा संयोग था। दोनों आमने सामने थे, पर शब्द मानो दोनों से रूठे थे अनिमेष ने आवश्यक कार्यवाही पूरी की और जाने वाला था, लेकिन उससे नहीं रहा गया। थोड़ा रुका और धीरे से उसने रचना से पूछा, “कैसी हो?” “ठीक हूं।” “तुम कैसे हो?”रचना ने पलटकर पूछा तो अनिमेष की आंखों में दर्द उभर आया। रुँदे गले से उसने जवाब दिया, “मैं कैसा हो सकता हूं?” और वह डबडबाई आंखों के साथ दर्द भरी मुस्कान छोड़कर आगे बढ़ गया। इतने दिनों बाद अचानक उसे देखकर वह बहुत कुछ कहना चाहती थी, पर कह न सकी, कि ‘तुमने तो कामयाबी हासिल कर मेरा सपना पूरा कर दिया अनिमेष, पर मैं किसी और का हाथ थामने का तुमसे किया वादा न निभा सकी।" उसे लगा उसका सब कुछ बिखरकर खो गया है। ओस की उदास बूंदों सी भीगी टहनी की तरह वह कांपती रही और सोचने लगी, अनिमेष अभी कहां होगा, शायद कॉलेज के गेस्ट हाउस में। अनिमेष अभी चला गया तो फिर कहां मिलेगा… उसने शॉल लपेटा और गेस्ट हाउस की तरफ चल दी। अब वह अनिमेष को खोना नहीं चाहती थी। उसने अनिमेष को गेस्ट हाउस के लॉन में अकेला टहलते देखा। उसके मन ही मन कहा, “मैं आ रही हूं अनिमेष​​​​।”

- डॉ. सुषमा श्रीराव