Hindi News

Women

World Vegetarian Day 2021: Hearts Of Vegetarian People Are More Happy, Women Are Ahead Among Those Who Leave Non veg

वर्ल्ड वेजिटेरियन डे: शाकाहारी लोगों का दिल रहता है ज्यादा खुश, नॉनवेज छोड़ने वालों में महिलाएं आगे

नई दिल्ली एक दिन पहले लेखक: दीप्ति मिश्रा



कॉपी लिंक

दुनिया भर में केवल 8 प्रतिशत लोग हैं शाकाहारी

कोरोना के बाद वेज खाने वालों की संख्या बढ़ी

वेजिटेरियन लोगों में महिलाओं की संख्या दोगुनी

दुनिया अब तक कोरोना वायरस की उत्पत्ति का सोर्स भले ही नहीं खोज पाई हो, लेकिन संक्रमण के चमगादड़ से फैलने की आशंका लगाए जाने के बाद से वेजिटेरियन डाइट खाने वालों की संख्या लगातार बढ़ती जा रही है। मांसाहार को छोड़ने वाले लोगों में महिलाओं की संख्या सबसे अधिक है। अगर शाकाहारी और मांसाहारी लोगों की तुलना करें तो शाकाहारी पुरुषों की तुलना में महिलाओं की संख्या दोगुनी है।

क्यों मनाया जाता है वर्ल्ड वेजिटेरियन डे?

वर्ल्ड वेजिटेरियन डे की शुरुआत दुनिया भर के लोगों को शाकाहारी खाना खाने के लिए प्रेरित करने और इसके फायदे बताने के लिए की गई थी। 1 अक्तूबर, 1977 को नॉर्थ अमेरिकन वेजिटेरियन सोसायटी ने यह पहल शुरू की। इसका उद्देश्य लोगों को यह समझाना भी था कि वेजिटेरियन डाइट नॉनवेज फूड से ज्यादा हेल्दी है।

नॉनवेज खाने वालों में महिलाएं कम क्यों?

एक रिसर्च के मुताबिक, महिलाओं के नॉनवेज न खाने और नॉनवेज छोड़ने के कई कारण हैं। अगर भारत की बात करें तो ज्यादातर महिलाएं धार्मिक प्रवृत्ति की होती है या फिर परिवार का धार्मिक दबाव उन पर बना रहता है, इस वजह से भी महिलाएं नॉनवेज नहीं खाती हैं। अगर दुनिया भर की बात की जाए तो महिलाओं को पालन पोषण करने और रक्षक के तौर पर देखा जाता है। वे बेहद संवेदनशील भी होती हैं। ऐसे में पशु पर क्रूरता होते देख उनके मन में करुणा जाग उठती है। इसे भी कारण माना है। इसके इतर माना जाता है कि महिलाएं अपनी सेहत को लेकर बेहद संजीदा होती है, इसलिए भी नॉनवेज नहीं खाती या छोड़ देती हैं।

महिलाओं की पहली पसंद वेज

एरिजोना स्टेट यूनिवर्सिटी की एक रिसर्च में पाया गया कि ​किसी रेस्तरां में जाने पर ज्यादातर महिलाएं वेज और पुरुष नॉनवेज आर्डर करते हैं।

देश: कई राज्यों में 97 फीसदी लोग नॉन वेजि​टेरियन

भारत में हिंदू आबादी ज्यादा है, इसलिए धारणा है कि यहां ज्यादातर लोग शाकाहारी हैं, लेकिन यह सच नहीं है। नेशनल फैमिली हेल्थ सर्वे के मुताबिक, भारत में करीब 23 से 38 फीसदी लोग शाकाहारी है, जबकि पश्चिम बंगाल, आंध्र प्रदेश, तेलंगाना समेत कई राज्य ऐसे हैं, जहां 97 फीसदी लोग मांसाहारी हैं। वहीं दुनिया भर में केवल 8 प्रतिशत लोग ही शाकाहारी हैं।

वेजिटेरियन और वीगन डाइट में फर्क

वेजिटेरियन और वीगन डाइट में बड़ा अंतर है। वेजिटेरियन डाइट में प्लांट बेस्ट फूड और डेयरी प्रोडक्ट्स शामिल होते हैं। वहीं वीगन डाइट में ज्यादातर ऐसे खाद्य पदार्थ शामिल हैं, जो पेड़-पौधों से सीधे तौर पर मिलते हैं। वीगन डाइट में एक बात पर खासा ध्यान दिया जाता है कि जो भी फूड ले रहे हैं, वो रासायनिक पदार्थों से तैयार न हुए हों यानी ऑर्गेनिक फार्मिंग से तैयार होने वाले फूड होने चाहिए।

क्यों बेहतर है वेजिटेरियन खाना?​​​​​​​

1. कम हो जाता है वायरल डिजीज का खतरा

वर्ल्ड हेल्थ ऑर्गनाइजेशन के मुताबिक, पिछले 50 सालों में 70 फीसदी वैश्विक बीमारियां जानवरों के जरिये फैली हैं। संयुक्त राष्ट्र की फूड एंड एग्रीकल्चर ऑर्गनाइजेशन की रिपोर्ट के मुताबिक, दुनियाभर में 90 फीसदी से ज्यादा मांस फैक्ट्री फार्म से सप्लाई होता है। इन फॉर्म्स में जानवरों को ठूंस-ठूंसकर रखा जाता है। साफ-सफाई को भी कोई खास ध्यान नहीं दिया जाता। इस वजह से वायरल डिजीज फैलने का खतरा बढ़ जाता है।

2. डाइट में फल-सब्जियां बढ़ाने पर घटता है कैंसर का खतरा

कई रिसर्च में यह साबित हो चुका है कि डाइट में अगर फल और सब्जियों की मात्रा बढ़ाते हैं, तो कैंसर का खतरा कम हो जाता है। ऑक्सफोर्ड यूनिवर्सिटी में हुई एक रिसर्च के मुताबिक, डाइट से रेड मीट को हटा देते हैं तो कोलोन कैंसर का खतरा काफी हद तक घट जाता है।

3. वेज खाने वालों में ​​​​​​​कम होती हैं दिल की बीमारियां

नॉनवेज खाने वालों की तुलना में वेजिटेरियन डाइट ज्यादा स्वस्थ रखती है, इस पर रिसर्च की मुहर भी लग चुकी है। अमेरिकन जर्नल ऑफ क्लिनिकल न्यूट्रिशन में प्रकाशित रिसर्च कहती है कि हृदय रोगों का जोखिम घटाना है तो शाकाहारी खाना खाइए। यह रिसर्च इंग्लैंड और स्कॅाटलैंड में 44,561 लोगों पर हुई। इसमें सामने आया कि नॉन वेजिटेरियन के मुकाबले जो लोग वेजिटेरियन डाइट ले रहे थे, उनमें दिल की बीमारियों के कारण अस्पताल में भर्ती होने की संख्या 32 फीसदी तक कम हो जाती है। कोलेस्टॉल और ब्लड प्रेशर भी कम थे। मतलब साफ हैं कि हृदय रोग, कैंसर जैसी बीमारियों का खतरा कम करना चाहते हैं तो वेजिटेरियन डाइट लें। खाने में फल-सब्जियों की मात्रा को बढ़ाएं।