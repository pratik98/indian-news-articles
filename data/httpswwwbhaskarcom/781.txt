Hindi News

National

Breaking News LIVE Updates | Punjab Politics | Siddhu | Amrinder Singh | Congress | Rajasthan Delhi MP Uttar Pradesh Maharashtra Mumbai News | Coronavirus Vaccine Today Latest

भास्कर अपडेट्स: उपचुनाव से एक दिन पहले केंद्रीय सुरक्षाबलों की 20 कंपनियां भवानीपुर भेजी गईं, यहां ममता बनर्जी लड़ रहीं चुनाव

बंगाल में होने वाले उपचुनाव में सुरक्षा के लिहाज से केंद्रीय बलों की तैनाती की जा रही हैं। भवानीपुर उपचुनाव के लिए CAPAF की 20 से अधिक कंपनियां तैनात की जा रही हैं, इनमें CRPF की 7 कंपनियां शामिल हैं। CISF और ITBP की 5 और एसएसबी की 3 से 4 कंपनियां तैनात की जाएंगी। यहां 30 सितंबर को वोट डाले जाएंगे। इधर, BJP सांसद अर्जुन सिंह ने कहा- यहां कानून-व्यवस्था नाम की कोई चीज नहीं है। लोकल पुलिस पर ममता बनर्जी का कब्जा है। अगर केंद्रीय बलों के जवान नहीं होंगे, तो लोग वोटिंग के लिए नहीं निकलेंगे। TMC ने कई अपराधियों को भवानीपुर में शरण दे रखी है। हम घर और होटलों की तलाशी ले रहे हैं। असामाजिक लोगों के खिलाफ पुलिस को सूचना दी जाएगी। चुनाव आयोग ने 30 सितंबर तक भवानीपुर में धारा 144 लागू की है। उपचुनाव में हिंसा की खबरों के बीच सख्त कदम उठाए जा रहे हैं। पिछले दिनों भाजपा के राष्ट्रीय उपाध्यक्ष दिलीप घोष के साथ TMC कार्यकर्ताओं ने हाथापाई की थी। घोष भवानीपुर में पार्टी के उम्मीदवार के लिए प्रचार करने गए थे।

आज की अन्य बड़ी खबरें...

अगले साल गोवा में होने वाले विधानसभा चुनाव में 22 सीटों पर चुनाव लड़ेगी शिवसेना

​​​​​​​​​​​​​​​​​​​​अगले साल गोवा में होने वाले विधानसभा चुनाव में शिवसेना अपने 22 कैंडिडेट उतारेगी। पार्टी यहां कुछ स्थानीय पार्टियों के साथ गठबंधन भी कर सकती है। शिवसेना सांसद संजय राउत ने इसकी जानकारी दी है। राउत ने कहा कि गोवा में शिवसेना महाराष्ट्र मॉडल को आगे रखकर चुनाव लड़ेगी। उन्होंने कहा कि जब बंगाल से आकर ममता बनर्जी चुनाव लड़ सकती हैं तो शिवसेना क्यों नहीं। राउत बुधवार को गोवा एयरपोर्ट पर मीडिया से बातचीत कर रहे थे। राउत ने बताया कि हमें अभी तक किसी पार्टी ने गठबंधन का ऑफर नहीं दिया है, लेकिन गोवा फॉर्वर्ड पार्टी के प्रमुख विजय सरदेसाई और RSS के पूर्व प्रांत प्रमुख सुभाष वेलिंगकर से मुलाकात की है। पार्टी जल्द ही चुनाव प्रचार और उम्मीदवारों की सूची जारी करेगी।

रक्षा मंत्रालय एडवांस टेक्नोलॉजी के 25 हल्के हेलिकॉप्टर और रॉकेट खरीदेगी

रक्षा मंत्रालय की बुधवार को हुई मीटिंग में एडवांस टेक्नोलॉजी के 25 हल्के हेलिकॉप्टर और रॉकेट खरीदने पर फैसला हुआ। रक्षा मंत्रालय ने बताया कि इस डील की लागत 13,165 करोड़ रुपए है। इसके तहत 87% उपकरणों का निर्माण भारत में किया जाएगा। रक्षा मंत्रालय की ओर से बताया गया कि पूरे बजट में कुल खरीद में से 11,486 करोड़ रुपए के उपकरण घरेलू कंपनियों से लिए जाएंगे। बजट में हेलीकाप्टर की खरीद पर 3,850 करोड़ रुपए खर्च होंगे। समाचार एजेंसी पीटीआई की रिपोर्ट के मुताबिक राकेट गोला बारूद की खरीद पर 4,962 करोड़ रुपए का खर्च होगा।

गोवा के पूर्व मुख्यमंत्री फलेरियो कोलकाता पहुंचकर TMC में शामिल

लुइजिन्हो फलेरियो को अभिषेक बनर्जी ने TMC की सदस्यता दिलाई।

गोवा के पूर्व मुख्यमंत्री और कांग्रेस के वरिष्ठ नेता रहे लुइजिन्हो फलेरियो बुधवार को कोलकाता में तृणमूल कांग्रेस (TMC) में शामिल हो गए। फलेरियो आज राज्य सचिवालय नबन्ना पहुंचे थे और पश्चिम बंगाल की सीएम ममता बनर्जी से मुलाकात की। लुइजिन्हो फलेरियो के साथ पूर्व विधायक और सेवानिवृत्त IPS अधिकारी लवू ममलेदार, साहित्य अकादमी पुरस्कार विजेता एन शिवदास और पर्यावरणविद् राजेंद्र शिवाजी काकोडकर सहित कुल 10 नेताओं ने भी TMC की सदस्यता ली। लुइजिन्हो फलेरियो ने दो दिन पहले ही कांग्रेस पार्टी से इस्तीफा दिया था। उन्होंने सोनिया गांधी पर हमला करते हुए कहा था कि कांग्रेस अब पहले वाली पार्टी नहीं रही। उन्होंने ममता बनर्जी को स्ट्रीट फाइटर बताया था। उन्होंने कहा कि ममता ही एक ऐसी नेता हैं जो प्रधानमंत्री नरेंद्र मोदी और भाजपा का मुकाबला कर सकती हैं।

अमित शाह से मिले कैप्टन अमरिंदर सिंह, भाजपा में शामिल होने की अटकलें तेज

अमरिंदर सिंह के गृह मंत्री अमित शाह से बेहद अच्छे संबंध हैं। वे अक्सर दिल्ली में उनसे मिलते रहे हैं।

पंजाब के पूर्व मुख्यमंत्री गृह मंत्री अमित शाह से मिलने पहुंचे हैं। शाह के घर पर दोनों नेताओं की मुलाकात हो रही है। कैप्टन के भाजपा में शामिल होने की अटकलें लगाई जा रही थीं। इस मुलाकात ने इन अटकलों को और हवा दे दी है। कयास ये भी लगाए जा रहे हैं कि अमरिंदर को भाजपा मोदी कैबिनेट में मंत्री बनाने का ऑफर दे सकती है।

पढ़िए पूरी खबर..

कपिल पढ़ें पूरी खबर..

ECGC को दी जाएगी 4,400 करोड़ की पूंजी, 59 लाख नौकरियां आएंगी

निर्यात को बढ़ावा देने के लिए कैबिनेट कमेटी ऑफ इकोनॉमिक अफेयर्स की मीटिंग में तीन अहम फैसले लिए हैं। सरकार एक्सपोर्ट क्रेडिट गारंटी कॉर्पोरेशन (ECGC) को अगले पांच साल में 4,400 करोड़ रुपए की पूंजी देगी। सरकार का कहना है कि ECGC को पूंजी दिए जाने से निर्यातकों और उनको फाइनेंस देने वाले बैंकों को बहुत सपोर्ट मिलेगा। इससे 59 लाख नए रोजगार पैदा होंगे, जिनमें से 2.6 लाख रोजगार के मौके फॉर्मल सेक्टर में बनेंगे। पढ़ें पूरी खबर...

भारत में रूस की कोरोना वैक्सीन स्पूतनिक V की मांग घटी

भारत के कुछ प्राइवेट हॉस्पिटल्स ने रूस में बनी कोरोना वैक्सीन स्पूतनिक V के ऑर्डर रद्द कर दिए हैं। दरअसल, पिछले कई दिनों से देश में इस रूसी वैक्सीन की बिक्री काफी कम हो गई है। ज्यादातर लोग सरकार की ओर से मुफ्त में मिल रही वैक्सीन ही लगवा रहे हैं। साथ ही स्पूतनिक V को कोल्ड स्टोर में रखना भी एक चुनौती है। रिपोर्ट के मुताबिक, कम से कम तीन बड़े अस्पतालों ने स्पूतनिक V के ऑर्डर रद्द किए हैं। पुणे में भारती विद्यापीठ मेडिकल कॉलेज और अस्पताल के सीनियर मेडिकल ऑफिसर जितेंद्र ओसवाल ने कहा कि हमने 2,500 खुराक का ऑर्डर रद्द कर दिया है।

धर्मांतरण के आरोपी IAS के समर्थन में आए ओवैसी

AIMIM चीफ असदुद्दीन ओवैसी ने UP में कट्टरता फैलाने के आरोपी IAS इफ्तिखारुद्दीन के खिलाफ SIT जांच पर सवाल उठाए हैं। उन्होंने आरोप लगाया कि धर्म के आधार पर उत्पीड़न किया जा रहा है। ओवैसी ने ट्वीट किया, "उत्तर प्रदेश सरकार ने सीनियर IAS इफ्तिखारुद्दीन के 6 साल पुराने वीडियो की जांच करने के लिए SIT का गठन किया। वीडियो उस समय का है जब यह सरकार सत्ता में भी नहीं थी। यह धर्म के आधार पर साफ तौर से उत्पीड़न का मामला है।"

ओवैसी ने कहा कि अगर मानदंड यह है कि किसी भी अधिकारी को धार्मिक गतिविधि से नहीं जोड़ा जाना चाहिए तो कार्यालयों में सभी धार्मिक प्रतीकों/छवियों के इस्तेमाल पर रोक लगा दीजिए। यदि घर में आस्था की चर्चा करना अपराध है तो सार्वजनिक धार्मिक उत्सव में भाग लेने वाले किसी भी अधिकारी को दंडित किया जाए।

दरअसल, कानपुर से सीनियर IAS के सरकारी आवास में धर्म परिवर्तन की पाठशाला का वीडियो वायरल हुआ है। रिपोर्ट के मुताबिक, वीडियो में इस्लाम के कट्टरवादियों की सजी महफिल दिख रही है। इफ्तखारुद्दीन एक धर्मगुरु के साथ कुछ लोगों के सामने इस्लाम धर्म अपनाने के फायदे बताते दिख रहे हैं।

तालिबान से भारत से कॉमर्शियल फ्लाइट शुरू करने की मांग की

अफगानिस्‍तान की सत्ता पर काबिज तालिबान ने पहला औपचारिक पत्र भारत को भेजा है, जिसमें उसने काबुल तक कॉमर्शियल फ्लाइट शुरू किए जाने की अपील की है। इस पर नागरिक उड्डयन मंत्रालय समीक्षा कर रहा है। भारत ने 15 अगस्‍त से ही काबुल के लिए अपनी सभी कॉमर्शियल फ्लाइट्स पर रोक लगा दी है।

आतंकी अली बाबर ने कबूल किया- पाकिस्तानी सेना से ट्रेनिंग मिली

जम्मू-कश्मीर के उरी से मंगलवार को गिरफ्तार आतंकी अली बाबर ने कबूल किया है कि पाकिस्तानी सेना ने उसे ट्रेनिंग दी थी। अली बाबर ने यह भी बताया कि उसे पाकिस्तान की खुफिया एजेंसी ISI ने रुपए का लालच दिया था। 20 हजार रुपए उसे एडवांस दिए भी गए थे। आतंकी बाबर ने बताया कि वह हथियारों की सप्लाई करने के मकसद से भारतीय सीमा में घुसा था। साथ ही उरी जैसे हमले की साजिश रची गई थी। रिपोर्ट के मुताबिक, बाबर को फिजिकल और AK-47, LMG समेत दूसरे हथियारों की ट्रेनिंग दी गई है। साथ ही उसे YSMS, GPS और मैप की मदद से रास्ते का पता करने की ट्रेनिंग भी मिली है। बाबर ने अप्रैल, 2021 में POK के गढ़ी हबीबुल्लाह में एक हफ्ते का रिफ्रेशर कोर्स भी किया। पढ़ें पूरी खबर...

फ्यूमियो किशिदा होंगे जापान के अगले प्रधानमंत्री

फ्यूमियो किशिदा जापान के नए प्रधानमंत्री होंगे। पूर्व विदेश मंत्री किशिदा रूलिंग पार्टी के नए नेता चुने गए हैं। किशिदा ने प्रधानमंत्री पद की रेस में देश की वैक्सीन प्रोग्राम के चीफ तारो कोनो को हराया। जापान के मौजूदा प्रधानमंत्री योशीहिदे सुगा ने पद संभालने के एक साल बाद ही इससे इस्तीफा देने का फैसला किया है। मालूम हो कि 2020 में सुगा से किशिदा हार गए थे।

बेंगलुरु में रेजिडेंशियल स्कूल के 60 स्टूडेंट्स कोरोना संक्रमित

बेंगलुरु के इलेक्ट्रॉनिक सिटी के एक रेसिडेंशियल स्कूल के 60 स्टूडेंट्स कोरोना वायरस से संक्रमित हो गए। इनमें से एक छात्र को तेज बुखार था, जिसका लेडी कर्जन एंड बॉरिंग हॉस्पिटल में इलाज चल रहा है। श्री चैतन्य गर्ल्स रेजिडेंशियल स्कूल के बाकि स्टूडेंट्स को स्कूल परिसर में ही आइसोलेट किया गया है। सिविक बॉडी के अधिकारियों ने बताया कि प्राइवेट हेल्थ फैसिलिटी के कर्मचारी उनकी देखभाल कर रहे हैं। स्कूल को बंद कर दिया गया है और 20 अक्टूबर या उसके बाद फिर से खुल सकता है।

कोलकाता में बिल्डिंग गिरी, मलबे में दबकर 2 की मौत

पश्चिम बंगाल में कोलकाता के अहिरीटोला स्ट्रीट में बुधवार को एक बिल्डिंग गिर गई। इसके मलबे में दबकर तीन साल के बच्चे और एक महिला की मौत हो गई। हादसे के बाद उन्हें मलबे से निकाला गया, लेकिन बाद में उन दोनों ने दम तोड़ दिया।

आदित्य बिड़ला सनलाइफ AMC का IPO खुला

IPO में निवेश करने वाले निवेशकों के पास पैसा लगाने का एक और मौका आ गया है। आज से असेट मैनेजमेंट कंपनी आदित्य बिड़ला सनलाइफ AMC का IPO खुल गया है। निवेशक 1 अक्टूबर तक निवेश के लिए बोली लगा सकेंगे। कंपनी ने इश्यू का प्राइस बैंड 695-712 रुपए प्रति शेयर तय किया है। कंपनी की इश्यू के जरिए 2,768 करोड़ रुपए जुटाने की योजना है। पूरी खबर यहां पढ़ें...

दिल्ली पुलिस के कांस्टेबल ने खुद को गोली मारकर आत्महत्या की

दिल्ली पुलिस के एक कांस्टेबल ने बुधवार को अपनी सर्विस राइफल से खुद को गोली मारकर आत्महत्या कर ली। वह आज सुबह ड्यूटी पर आया था और दिल्ली हाई कोर्ट के गेट नंबर 3 के पास तैनात था।

बीते 24 घंटे में 18,870 मामले आए और 378 की मौत हुई

देश में पिछले 24 घंटे में कोरोना वायरस के 18,870 मामले आए और 378 की मौत हुई। इस दौरान 28,178 लोग रिकवर हुए। अब तक कुल पीड़ितों की संख्या 3.37 करोड़ हो गई है और अब तक 3.29 करोड़ लोग ठीक हो चुके हैं। अब तक 4.47 लाख लोगों की जान गई है। फिलहाल 2.82 लाख मरीजों का इलाज चल रहा है।

महाराष्ट्र के मराठवाड़ा इलाके में मूसलाधार बारिश

महाराष्ट्र के मराठवाड़ा इलाके में मूसलाधार बारिश हो रही है। यहां बाढ़ और बिजली गिरने की घटनाओं में 13 लोगों की मौत हो गई है। NDRF की टीम राहत और बचाव कार्य में लगी हुई है। अब तक 560 से ज्यादा लोगों को सुरक्षित बचाया गया है। अधिकारियों ने बताया कि भारी बारिश की वजह से 200 से ज्यादा पशु बह गए और कई मकान क्षतिग्रस्त हो गए। भारत मौसम विज्ञान विभाग ने मराठवाड़ा, मुंबई और कोंकण क्षेत्र में अगले 24 घंटों में भारी बारिश का अनुमान लगाया है। वहीं, गुजरात के भी कई जिलों में भारी बारिश हो रही है। अहमदाबाद समेत राज्य में अन्य हिस्सों में भारी बारिश का अलर्ट जारी हुआ है।

सेंसेक्स 59300 और निफ्टी 17700 के नीचे खुला

एक्सपायरी के एक दिन पहले यानी बुधवार को बाजार गिरावट के साथ खुले। सेंसेक्स 59,296 पर और निफ्टी 17,657 पर खुला। फिलहाल सेंसेक्स 400 पॉइंट गिरकर 59,270 और निफ्टी 120 पॉइंट गिरकर 17,630 पर कारोबार कर रहा है। सेंसेक्स के 30 शेयर्स में से 22 शेयर्स कमजोरी के साथ और 8 शेयर्स बढ़त के साथ कारोबार कर रहे हैं। जिसमें HDFC बैंक, ICICI बैंक और बजाज ऑटो के शेयर 1% से ज्यादा गिरकर कर कारोबार कर रहे हैं। वहीं पावर ग्रिड के शेयर 1% की तेजी के साथ ट्रेड कर रहे हैं। पूरी खबर यहां पढ़ें...

उत्तर कोरिया ने हाइपरसोनिक मिसाइल का परीक्षण किया

उत्तर कोरिया ने जगंग प्रांत में अपनी नई विकसित ह्वासोंग-8 हाइपरसोनिक मिसाइल का परीक्षण किया। कयास लगाए जा रहे हैं कि यह परमाणु क्षमता से लैस है। इस मिसाइल को रक्षा विज्ञान अकादमी ने हाल ही में विकसित किया है। दक्षिण कोरिया की सेना ने बताया कि उत्तर कोरिया ने अपने पूर्वी तट से समुद्र की ओर मिसाइल दागी। नॉर्थ कोरिया ने हाल के दिनों में कई मिसाइलों का परीक्षण किया है। साथ ही इसने अमेरिका और दक्षिण कोरिया पर हथियार कार्यक्रमों को लेकर दोहरा रवैया अपनाने का आरोप लगाया है। पूरी खबर यहां पढ़ें...

राहुल गांधी केरल पहुंचे

कांग्रेस नेता राहुल गांधी बुधवार को केरल पहुंचे। राहुल ने मलप्पुरम में हिमा डायलिसिस सेंटर का उद्घाटन किया। उन्होंने केंद्र सरकार पर निशाना साधते हुए कहा कि वे कहते हैं कि भारत एक क्षेत्र है, हम कहते हैं कि भारत लोग हैं, रिश्ते हैं। प्रधानमंत्री से मेरी समस्या यह है कि वह इन रिश्तों को तोड़ रहे हैं। कांग्रेस नेता ने कहा कि वो भारतीयों के बीच के रिश्ते को तोड़ते हैं तो यह मेरा कर्तव्य है कि मैं भारत के लोगों के बीच पुल बनाने का काम करूं।

राहुल ने कहा कि यह सवाल लगातार पूछा जा रहा है कि भारत क्या है? अगर आप सावरकर जैसे लोगों को पढ़ेंगे तो वे भारत के भूगोल की बात करेंगे। वे कलम लेकर नक्शा खींच दते हैं और कहते हैं कि यह भारत है। इस रेखा के बाहर यह भारत नहीं है और इस रेखा के अंदर यह भारत है।

बिहार में पंचायत चुनाव के लिए वोटिंग जारी

बिहार में 34 जिलों के 48 प्रखंडों में पंचायत चुनाव के 23,161 पदों के लिए बुधवार सुबह से वोटिंग शुरू हो चुकी है। जितिया पर्व के कारण महिला सुबह से ही पहुंचने लगी हैं। भोजपुर, रोहतास, मुजफ्फरपुर, नालंदा समेत बिहार के 34 जिलों में व्रती महिलाएं भी वोट देने के लिए पहुंची हैं। वे सुबह 6 बजे से ही पहुंचने लगी और लाइन में लगकर अपनी बारी का इंतजार कर रही हैं। पूरी खबर यहां पढ़ें...

बिहार में आज बारिश का अलर्ट

बिहार में पटना सहित 31 जिलों में 24 घंटे में बारिश का अलर्ट है। यहां हल्की से मध्यम बारिश का पूर्वानुमान है। मौसम विभाग के मुताबिक, उत्तर पूर्व और दक्षिण मध्य बंगाल की खाड़ी पर बने चक्रवाती हवा के क्षेत्र के प्रभाव से उत्तर पश्चिम बंगाल की खाड़ी और पश्चिम बंगाल के तट पर एक कम दबाव का क्षेत्र बना हुआ है। जो अगले 24 घंटे में और प्रभावी हो जाएगा। इस मौसमी कारणों से वायु मंडल में नमी की मात्रा में काफी तेजी से बढ़ रही है। पूरी खबर यहां पढ़ें...

REET पेपर लीक में RAS-RPS अफसरों पर एक्शन

राजस्थान में REET पेपर लीक मामले में सरकार ने एक्शन शुरू कर दिया है। एक RAS, 2 RPS और सवाई माधोपुर के जिला शिक्षा अधिकारी (DEO) सहित 20 अधिकारियों-कर्मचारियों को सस्पेंड कर दिया गया है। इसमें 3 कॉन्स्टेबल भी शामिल हैं। जांच में दोषी पाए जाने पर इन्हें बर्खास्त किया जाएगा। FIR भी दर्ज कराई गई है। RAS और RPS के खिलाफ विभागीय जांच शुरू हो गई। REET में इन सबकी भूमिका शक के दायरे में पाई गई। प्रदेश में पहला ऐसा मामला है, जब नकल या पेपर लीक जैसे मामले में RAS और RPS पर कार्रवाई हुई है। पूरी खबर यहां पढ़ें...

आज के प्रमुख इवेंट्स....