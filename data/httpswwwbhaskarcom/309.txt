Hindi News

Sports

Cricket

Ipl

IPL 2021 T20 Match Photos; Delhi Capitals Vs Kolkata Knight Riders | Indian Premier League Today Match Latest Pictures

कोलकाता-दिल्ली मैच में कैट फाइट की 10 तस्वीरें: खिलाड़ी-कप्तान, कोच-अंपायर सबको बीच में आना पड़ा, फिर भी अश्विन और KKR की सुलह नहीं हुई

कोलकाता नाइटराइडर्स ने मंगलवार को दिल्ली कैपिटल से मैच भले जीत लिया, लेकिन ढेर सारी कड़वी यादें दे गया। इस मैच में सिर्फ टॉस के वक्त ही दोनों कप्तान एक दूसरे से हंसकर मिले। मैच शुरू होने के बाद दोनों टीमों के खिलाड़ियों में अजीब किस्म की टसल दिखने लगी।

पहली पारी का 20वां ओवर खत्म होते ये नौबत आ गई कि रविचंद्रन अश्विन नाराज हो गए, शिकायत करने कोच रिकी पोंटिंग और असिस्टेंट कोच मोहम्मद कैफ को भी बुला लाए। दोनों कोच स्टैंड में बैठे अंपायर से मिले। पहले पोंटिंग ने बात की। उतने से अश्विन को संतुष्टि नहीं मिली तो खुद 2 मिनट से ज्यादा देर तक अंपायर से शिकायती लहजे में बात करते रहे।

आइए इस मैच की ऐसी 10 तस्वीरों को देखते हैं और इस मामले को जानते हैं कि आखिर क्या हुआ जो अश्विन को इतना ज्यादा गुस्सा आ गया।

20वें ओवर की पहली गेंद, अश्विन 0 पर आउट हो गए। बॉलर टिम साउदी पवेलियन लौटते अश्विन को कुछ कहने लगे। अश्विन साउदी को देखकर रुक गए। साउदी अपनी बॉल फेंकने वाली जगह पर जाने लगे, लेकिन अश्विन उनकी ओर बढ़ने लगे।

अश्विन को ऐसा करते देख KKR के कप्तान ओएन मॉर्गन का मिजाज बिगड़ गया। वो भी नाराज होने वाले अंदाज में अश्विन की ओर बढ़े। दोनों सीनियर खिलाड़ी थे तो बीच में कोई बोल भी नहीं रहा था। अश्विन को घिरता देख पंत उनका पक्ष लेते हुए बीच-बचाव करने लगे। पर विवाद थमने का नाम ही नहीं ले रहा था।

इसके बाद दिनेश कार्तिक भागते हुए आए। उन्होंने अपनी टीम के दोनों विदेशी खिलाड़ियों को तो कुछ नहीं कहा, लेकिन अपने देश के दोनों खिलाड़ियों को धकेलते हुए दूर ले गए। वो अश्विन को बार-बार पवेलियन लौट जाने के लिए कहते रहे। फिर खींचकर उन्हें स्टैंड की ओर ले गए।

सबने सोचा कि बात यहीं रफा-दफा हो जाएगी, लेकिन ऐसा हुआ नहीं। जैसे ही 20वां ओवर खत्म हुआ। अंपायर स्टैंड में आए तो अश्विन अपने कोच रिकी पोंटिंग (दाएं) और असिस्टेंट कोच मोहम्मद कैफ (बीच में) को लेकर अंपायर के पास पहुंचे। काफी देर तक शिकायती लहजे में बात करते रहे।

बात अब भी बाकी थी। दूसरी पारी में ओएन मॉर्गन को बॉलिंग करने आर अश्व‌िन आए और उनके लिए एक स्लिप भी तैनात की। जैसे ही मॉर्गन उसी स्लिप के फील्डर के हाथों कैच आउट हुए अश्विन ने पूरी ताकत के साथ सेलिब्रेशन किया। वो चीखते हुए मॉर्गन के पास से निकले।

मैच के शुरुआती ओवर में भी ऐसा ही एक वाकया और हुआ था। तब संदीप वॉरियर ने गेंद पकड़कर बल्लेबाज की तरफ ऐसे दिखाई जैसे कि अभी मार देंगे।

लॉकी फर्ग्यूसन ने जब स्टीव स्मिथ को आउट किया तो पवेलियन की ओर जाने के लिए उंगली दिखाकर इशारा करने लगे। जबकि वो खुद ही जा रहे थे।

वरुण चक्रवर्ती भी दिल्ली के बल्लेबाज की विकेट के लिए एक बार ऐसी अपील करते नजर आए, जैसे अंपायर पर दबाव बना रहे हों।

कोलकाता की पारी के 11वें ओवर में कगिसो रबाडा की शुरुआती 5 गेंदों पर हर बार शुभमन गिल एक रन लेकर नॉन स्ट्राइक एंड पर आना चाहते थे। लेकिन दूसरे छोर पर खड़े नीतीश राणा उन्हें लगातार मना करते रहे। ओवर में एक भी रन न बनने से परेशान शुभमन ने छठी गेंद पर आगे निकलकर एक लंबी हिट लगाई, लेकिन गेंद सीधे फील्डर श्रेयस अय्यर के हाथ में गई। इसके बाद रबाडा ने जबर्दस्त सेलिब्रेशन किया।