Hindi News

Db original

Bat Barabari Ki : Long Or Short Hair Cannot Predict The IQ Of Any Women

बात बराबरी की: प्रिय मर्दों... हम औरतों के बाल काले हों या सफेद, छोटे हों या बड़े, हमारा IQ किसी सेहतमंद पुरुष से कम नहीं होता

नई दिल्ली 6 दिन पहले लेखक: मृदुलिका झा



कॉपी लिंक

दिल्ली के एक नामी-गिरामी सैलून पर महिला क्लाइंट के बाल गलत तरीके से काटने पर भारी-भरकम जुर्माना लगा। केस पुराना है, जिसका फैसला अभी आया। क्लाइंट दरअसल हेयर प्रोडक्ट की मॉडल थी और उसका कहना था कि बेतरतीब कटे बालों के कारण उसकी नौकरी चली गई। अब कोर्ट के कहे मुताबिक, सैलून को 2 महीने के भीतर नुकसान की भरपाई करनी होगी। कोर्ट ने जुर्माना लगाते हुए ये भी कहा कि महिलाओं का बालों से खास लगाव होता है, ऐसे में बालों का नुकसान, उनके लिए किसी सदमे से कम नहीं। खबर लगातार चर्चा में है।

हंसी-ठिठोली चल रही है और जैसा कि चलन है, इन सबके बीच असल मुद्दा दब गया। क्या वाकई लड़कियों के लिए बाल इतने जरूरी हैं कि उनका छोटा या बेतरतीब होना उन्हें सदमा पहुंचा सके! क्या बाल स्त्री-देह का वह हिस्सा है, जो उसे औरत बनाए रह सके...? जवाब है- हां!

कुछ समय पहले फेसबुक पर टूथमोसिस नाम के यूजर ने बालों पर एक कमेंट की, जो तुरंत वायरल हो गई। वे साहब फरमाते हैं- छोटे बालों वाली औरतें 'पतित' होती हैं। वे जानती हैं कि लंबे बाल मर्दों को कितना भाते हैं। इसके बाद भी अगर कोई औरत बाल छोटे करवाए तो इसके दो ही मायने हैं- या तो वो मर्दों से नफरत करती है या फिर वह औरत ही नहीं। इशारा साफ है, कोई भी समझदार स्त्री किसी पुरुष को खुश करने का मौका गंवा नहीं सकती। और बाल गंवाकर तो कतई नहीं।

खेती-बाड़ी करते लोग भी तीन फसलों के बीच कुछ दिनों के लिए जमीन को खाली छोड़ते हैं। वे जानते हैं कि जमीन के लिए भी सांस लेना जरूरी है। लेकिन औरतों के पास ये गुंजाइश नहीं। बाल भले काले हों, गहरे भूरे, सुनहरे या घूमरदार- उन्हें घना-लंबा होना ही होगा। औरत के सिर के पास सांस लेने की गुंजाइश खेत के टुकड़े से भी कम है।

लंबे-लहराते बालों वाली स्त्री, और वो स्त्री, जिसने साथ में कोई मादक इत्र भी लगा रखा हो, उसके आसपास के 90% पुरुष गंध में बिंधे चले आते हैं। स्कैंडिनेवियन जर्नल ऑफ साइकोलॉजी की रिपोर्ट ने अपनी इस स्टडी में 3000 स्त्री-पुरुषों को शामिल किया था, जिस दौरान ये बात निकलकर आई। स्टडी में ये भी पता लगा कि लंबे-घने बालों वाली औरत को मर्द ज्यादा तंदुरुस्त मानते हैं। उसे देखते ही वो मन में गणित लगा लेते हैं कि उसके साथ यौन संबंध सुखदायी हो सकता है, या फिर परिवार की इच्छा रखने वाला पुरुष ये मान लेता है कि ऐसी स्त्री से बच्चे भी सेहतमंद होंगे।

आसान भाषा में कहें तो औरतों के लंबे बाल पुरुषों के लिए वो एक्सरे है, जिससे वो भीतर झांककर कोख की तंदुरुस्ती और हमारा जनानापन देख सकते हैं।

बालों को लेकर मर्दाना सनक काफी पुरानी है। 12वीं सदी में इटली में महिला-स्वास्थ्य को लेकर 3 वॉल्यूम में एक किताब आई थी। ट्रॉटुला नाम की इस पुस्तक के एक हिस्से में बालों को लंबा करने का नुस्खा था। एक हिस्सा इस पर भी था कि उन्हें सफेद होने से कैसे बचाया जाए। इसके लिए ज्यादा कुछ नहीं करना, बस हरी छिपकली लेकर उसकी स्किन उतारनी होगी और उसे तेल में पकाकर सिर पर हल्की-हल्की मालिश करनी है। छिपकली भले रंग बदलती हो, लेकिन सिर पर उसकी मालिश से बाल रंग बदलना छोड़ देंगे।

हरी छिपकलियों का शायद अकाल पड़ गया हो तो साल 1909 में एक फ्रेंच केमिस्ट ने कॉमर्शियल हेयर कलर खोज निकाला। तब हेयर कलर को चमकाने के लिए ऐसे-ऐसे विज्ञापन आने लगे, जो बताते थे कि बुढ़ाती औरत का साथ हर कोई छोड़ देता है। इसी दौर में गोल्डमैन हेयर कलर का एक विज्ञापन आया, जो दावा करता था कि सफेद बालों वाली औरतें बेईमान और उबाऊ होती हैं। गौर करें, ये सारे विज्ञापन महिलाओं के चारों ओर परिक्रमा करते थे। नब्बे के दशक में भारत में एक विज्ञापन आया, जिसमें सफेद बालों वाली युवती को एक लड़का आंटी कहता है, और जैसे ही वो बाल डाई करती है, संबोधन बदलकर दीदी हो जाता है।

बालों को नागिन-सा लहकता और काला या भूरा बनाए रखना कोई हंसी-खेल नहीं। ब्रिटिश जर्नल ऑफ साइकोलॉजी ने नब्बे के दशक में ही एक रिसर्च की थी। इसमें शेम एंड ग्लोरी के नाम से आर्टिकल में पुरुषों और स्त्रियों के बालों पर गैर-बराबरी की चर्चा थी। यहां पहली बार लिखा गया कि सफेद बालों वाली औरत बूढ़ी और सनकी कहलाती है, जबकि सफेदी वाला मर्द तजुर्बेदार और जानकार।

कुल मिलाकर औरत के लिए बालों की वही अहमियत है, जो पुरुष के लिए दिमाग या बटुवे की। यही कारण है कि औरतों को सजाएं भी बालों से जोड़कर मिलने लगीं। साल 1922 से लगभग सालभर तक चले आयरलैंड सिविल वॉर में सैनिक, आम औरतों के बाल कतर दिया करते थे। ये ट्रेंड किसी न किसी तरह से हर देश में दिखता रहा। यहां तक कि हमारे यहां भी अक्सर इस तरह की खबरें आती हैं, जहां 'बदचलन या जंतर-मंतर मारती औरत' के बाल छीलकर उसे गांव में घूमने की सजा मिली।

अब बाल गंवा चुकी मॉडल को 2 करोड़ रुपयों का हर्जाना मिला है। ये बदलाव नहीं, बल्कि उसी सजा का हिस्सा है, जिसमें बालों को औरत की पहचान माना गया। ठीक वैसे ही जैसे बड़ी आंखें, गदराई देह या फिर दबी-सहमी आवाज, लेकिन प्यारे मर्दों! हम लंबे-छोटे या काले-सफेद बालों से कुछ ज्यादा हैं। हमारा IQ भी उतना ही है, जितना किसी सेहतमंद पुरुष का। रोने पर हमारी आंखें भी भीगती हैं और प्रेम में हम भी उतने ही निछावर होते हैं, जितने आप। तो क्यों न, बाल और देह की पॉलिटिक्स छोड़ साथी की तरह आगे बढ़ा जाए। जहां बाल हमारे शरीर का महज एक हिस्सा रहें, जैसे नाखून, या फिर जैसे बासी रिश्ते, जिन्हें तोड़ते तकलीफ न हो।