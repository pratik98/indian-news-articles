Hindi News

Madhurima

Online Video Game Addiction Is Increasing Among Children And Youth, Learn From Expert How To Overcome It

हर घर में बन रहा है एक नया मैदान: बच्चों और युवाओं में बढ़ रही है ऑनलाइन वीडियो गेम की लत, विशेषज्ञ से जानें इसे कैसे दूर करें

डॉ. जया सुकुल 8 दिन पहले



कॉपी लिंक

ऑनलाइन और वीडियो गेम एक नशे की तरह है, जिसके ना मिलने पर व्यक्ति छटपटाता है और नियंत्रण खो बैठता है।

जीतने का जुनून और ऑनलाइन खेल का उम्दा खिलाड़ी बनने की चाह बच्चों को असल दुनिया से दूर कर रही है। और इसका सीधा असर पड़ रहा है मस्तिष्क और जीवन पर।

इस ख़तरनाक मैदान को समझिए क्योंकि पिछले महीनों में बड़े भी इसकी लत में उलझे हैं।

कोरोना काल में जब लोग एक-दूसरे से दूर थे, अकेले थे, तब वीडियो और ऑनलाइन गेम्स ने परिवारों और दोस्तों का टाइम पास भी किया और उनको आपस में जोड़े भी रखा। बच्चे ऑनलाइन क्लास भी करते और गेमिंग भी। अब हालात ये हैं कि क्या बड़े, क्या बच्चे सब मोबाइल गेम्स में आकंठ डूबने लगे हैं। बड़े तो फिर भी लूडो जैसे खेल खेलते हैं, जो उनकी सेहत और समय नष्ट कर रहे हैंं, लेकिन बच्चे गेमिंग की ऐसी अंधी दौड़ में शामिल हो जाते हैं, जो कई बार उनके लिए जान का ख़तरा भी बन जाती है।

क्या हैं ये गेम्स

मोबाइल के स्मार्ट होने के साथ-साथ वीडियो गेमिंग भी अपना दायरा बढ़ा रही है। कम्प्यूटर पर ऑनलाइन वीडियो गेम्स, प्ले स्टेशन और वीडियो कंसोल जैसे तमाम ज़रिए हैं गेम खेलने के। स्मार्ट फोन में भी कई गेम एप्स मौजूद हैं जो गेमिंग की लत का सबसे बड़ा कारण हैं। गेमिंग बहुत जल्दी लत में तब्दील हो जाती है। जीतने की चाह, नए लेवल पार करना, हाई स्कोर बनाना जैसे उद्देश्य और खेलने के लिए उत्साहित करते हैं। ऐसे में व्यक्ति बिना सोचे-समझे गेम खेलता जाता है। और असली मैदान के खेलों से विपरीत इसका दुष्प्रभाव शरीर पर पड़ता है और यह खेल मानसिक रूप से भी कमज़ोर बनाता है। खिलाड़ी असल दुनिया से दूर होता जाता है। ऐसे में इस लत को तभी दूर किया जा सकता है जब व्यक्ति ख़ुद इससे दूर होना चाहे।

लत और शौक़ में फ़र्क़ है

दिनभर बैठकर गेम खेलना, कोई काम ना करना या काम के बीच से जबरन समय निकालकर गेम खेलना, आसपास क्या हो रहा है और कौन-क्या बोल रहा है इस पर ध्यान ना रहना, गाड़ी में, टीवी देखते वक़्त, बाज़ार में समय मिले तो मोबाइल पर वीडियो गेम खेलते रहना, ना खेल पाने पर चिड़चिड़ाना (बच्चों में ग़ुस्से से बिफरने की आदत देखी गई है), देर रात तक जागना, हारने पर परेशान होना, ग़ुस्सा करना और जब तक जीत हासिल ना हो तब तक खेलते रहना जैसे व्यवहार लत की ओर इशारा करते हैं। अगर एक या दो गेम खेलकर अपने काम पर ध्यान केंद्रित करते हैं, तो यह शौक़ है।

आगे बढ़ना अहम हो जाता है

कुछ वीडियो गेम्स फ्री होते हैं और कुछ में प्रीमियम फीचर होते हैं जिसमें रकम चुकाने के बाद ही आगे खेल सकते हैं। बेहतर खेलने के लिए और ऑनलाइन जुड़े गेमर्स को हराने के लिए स्टेज, हथियार, ताक़त और हीरो को अनलॉक करने के लिए रकम चुकता करनी पड़ती है। कई बार बच्चे और युवा इस जीत को हासिल करने के लिए अभिभावकों से छुपकर उनका पैसा खेल में लगा देते हैं। कई गेम्स जीतने पर रिवॉर्ड भी मिलते हैं जो दरअसल, गेमिंग के लिए उकसाने का ही एक तरीक़ा है। हार मिलने पर बच्चे व युवा तब तक पैसा लगाते जाते हैं जब तक उन्हें जीत नहीं मिलती। इससे अभिभावकों से छल करने, पैसे बर्बाद करने, झूठ बोलने और उधार लेने जैसी आदतें बढ़ती जाती हैं।

मस्तिष्क पर असर

गेम खेलने की लत ने बच्चों को तो नुक़सान पहुंचाया ही है, जिसकी भयानक नतीजों वाली ख़बरें आए दिन सुनने को मिलती रही हैं, वहीं बड़े भी इसमें उलझकर अपने समय और सेहत दोनों को नुक़सान पहुंचा रहे हैं। लगातार गेम खेलने के कारण आंखों में दर्द, चेहरे पर थकावट, सिर में दर्द, नींद की समस्या, कलाई और उंगलियों में दर्द होने लगता है। इसके अलावा स्वभाव में चिड़चिड़ापन, भूलने की बीमारी, ध्यान केन्द्रित ना कर पाना, निराश रहना, तनाव होना और किसी कार्य में मन नहीं लगना जैसी समस्याएं होने लगती हैं। कुछ मामलों में लोग टीवी में दिखाई गई काल्पनिक चीज़ों को सच मानने लगते हैं। लंबे समय तक गेम्स खेलने के कारण मोटापा, ब्लड प्रेशर और डायबिटीज़ की समस्याएं भी बढ़ सकती हैं। जिनको मिर्गी या किसी अन्य तरह के दौरे आते हैं या फोटो सेंसिटिविटी डिसऑर्डर है उन्हें गेम्स उकसाने का काम करते हैं। अगर लत नहीं छूटी तो ऐसे लोगों की ज़िंदगी काफ़ी चिंताजनक हो सकती है।

इसकी जड़ कहां है

आमतौर पर जब माता-पिता बच्चों का समर्थन या उन पर विश्वास नहीं करते, तो बच्चे विचारों या ऊर्जा की अभिव्यक्ति और उपयोग करने का मार्ग तलाशते हैं, जहां उन्हें ज़िंदगी ज़्यादा अच्छी लगती है। कई बार अभिभावक छोटे बच्चों को इसलिए गेम में व्यस्त रखते हैं ताकि वे उन्हें आसानी से भोजन खिला सकें और फिर वही सहूलियत उनकी लत बन जाती है। वहीं गेमिंग की लत के शिकार ज़्यादातर युवा पढ़ाई के चलते घर से दूर रहते हैं और अकेलापन दूर करने या दोस्तों से होड़ लेने के लिए गेम का सहारा लेने लगते हैं।

हाल ही में बड़ों को भी इसकी लत लगी है। वे घरबंदी के दौरान समय बिताने के लिए इससे जुड़े थे, लेकिन अब आदी हो चुके हैं।

ऐसे छूट सकती है लत

‘लत है’ और यह नुक़सानदेह है, इस बात का अहसास ही लत से मुक्ति दिलाने का पहला क़दम होता है। बड़ों के लिए यह समझना मुश्किल नहीं होगा। हालांकि, लत से मुक्ति के लिए लगातार, नियमित प्रयास ज़रूरी होंगे।

वहीं बच्चों में गेम की आदत छुड़ाने के लिए ज़रूरी होगा कि माता-पिता बच्चों के साथ समय ज़्यादा बिताएं। उनके साथ खेलें। उनकी बातों को समझेंगे तो धीरे-धीरे बच्चों में गेम खेलने की आदत छूट सकती है। माता-पिता ख़ुद भी मोबाइल फ़ोन पर ज़्यादा समय ना बिताएं। कई मामलों में बच्चे अभिभावकों से गेम खेलना सीखते हैं।

छोटे बच्चों को मोबाइल ना दें। अगर ऑनलाइन पढ़ाई के लिए मोबाइल दे रहे हैं, तो उसमें यूपीआई या बैंक की एप आदि ना रखें। पढ़ाई के लिए अलग से मोबाइल दे सकते हैं, जिसमें अतिरिक्त एप्स ना हों। बच्चों को आपके यूपीआई, बैंक एप के अनलॉक पिन और ट्रांज़ैक्शन पिन से भी अनजान रखें। बच्चों से कभी भी ऑनलाइन ट्रांज़ैक्शन नहीं कराएं क्योंकि कुछ पल के लिए यह अभिभावकों के लिए गर्व की बात हो सकती है लेकिन आगे चलकर यह परेशानी का सबब बन सकती है।

गेमिंग गैजेट्स और इलेक्ट्रॉनिक उपकरण सोने वाले कमरे में रखने के बजाय किसी अन्य कमरे में रखें।

समय बिताने के लिए जब गेम खेलने की इच्छा हो, तो मोबाइल छोड़कर टहलें, व्यायाम करें। नए शौक़ भी अपना सकते हैं। पेंटिंग इस लत को छुड़ाने का सबसे अच्छा ज़रिया है क्योंकि इसमें किसी स्क्रीन की आवश्यकता नहीं होती।

घर में ऐसा माहौल बनाने का प्रयास करें कि बच्चों से लेकर बड़े तक अकेलापन महसूस ना करें। बच्चों को घर के छोटे-मोटे काम करने के लिए दें।

यदि लत पर क़ाबू पाना मुश्किल लग रहा है, तो इसे थैरेपी के ज़रिए दूर किया जा सकता है।