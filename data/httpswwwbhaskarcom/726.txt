Hindi News

Women

Health n fitness

Superfood Cashew: Know Its Surprising Benefits, Which People Should Not Eat Cashews?

सुपरफूड काजू: जानें इसके हैरान कर देने वाले फायदे, किन लोगों को नहीं खाने चाहिए काजू?

एक दिन पहले



कॉपी लिंक

सफेद, स्वाद में क्रीमी और आकार में किडनी जैसा दिखने वाला काजू, जितना टेस्टी है, उससे कहीं ज्यादा सेहत के लिए फायदेमंद है। काजू से बनी बर्फी लोगों को लुभाती है, तो दूसरी ओर इससे सब्जी की ग्रेवी लाजवाब बन जाती है। डायटीशियन सुभी सक्सेना से जानें काजू के हैरान कर देने वाले फायदे और किन लोगों को नहीं खाने चाहिए काजू...

डायटीशियन सुभी के मुताबिक, प्रोटीन, खनिज, आयरन, फाइबर, फोलेट, एंटीऑक्सीडेंट, मिनरल, विटामिन्स और कैल्शियम से भरपूर काजू सेहत के लिए बेहद फायदेमंद है। हालांकि, कुछ लोगों को काजू खाने न खाने की सलाह भी दी जाती है।

काजू के फायदे

1. प्रेग्नेंट महिलाओं के लिए बेहद लाभकारी

प्रेग्नेंट महिलाओं के लिए काजू बेहद फायदेमंद है। इसको खाने से गर्भ में पल रहे भ्रूण को सभी पोषक तत्व मिल जाते हैं। यह बच्चे के पोषण और दिमाग के विकास के लिए काफी अच्छा होता है। प्रेग्नेंट महिलाएं रोजाना 10 काजू खा सकती हैं।

2. एनर्जी को रखता है बरकरार

काजू ऊर्जा का एक अच्छा स्रोत है। यह शरीर को एनर्जेटिक बनाए रखता है। अगर बात-बात पर आपका मूड खराब हो जाता है तो 2-3 काजू रोजना खाने से इस समस्या में आराम मिलेगा।

3. तेज होती है याददाश्त

काजू विटामिन-बी का खजाना है। सुबह खाली पेट काजू खाने के बाद शहद खाने से याददाश्त मजबूत होती है। काजू खाने से लो ब्लड प्रेशर की समस्या में आराम मिलता है। साथ ही यूरिक एसिड बनना बंद हो जाता है।

4. त्वचा और बालों के लिए संजीवनी

काजू में भरपूर प्रोटीन होता है। यह त्वचा और बालों के लिए काफी फायदेमंद है। काजू खाने से त्वचा ग्लो करने लगती है। रंगत में भी आता है निखर। सौंदर्य बढ़ाने के लिए घरेलू नुस्खों में इसका इस्तेमाल होता है।

5. दूर होती है खून की कमी

यह आयरन का अच्छा स्रोत होता है। इसलिए जिन लोगों में खून की कमी है, वो लोग रोजना काजू खा सकते हैं।

6. दुरुस्त होगी पाचन शक्ति

काजू में मौजूद एंटीऑक्सीडेंट पाचन शक्ति को बढ़ाते हैं। यह पाचन क्रिया को मजबूत करेगा।

7. दूर होती है कैल्शियम की कमी

काजू में विटामिन, प्रोटीन के साथ-साथ कैल्शियम भी होता है। प्रतिदिन काजू का सेवन करने से कैल्शियम की कमी दूर होती है और यह ​हड्डियों को मजबूत बनाता है।

इन लोगों को नहीं खाने चाहिए काजू

सिरदर्द या माइग्रेन के रोगी को काजू का सेवन करने से बचना चाहिए। काजू में मौजूद अमीनो एसिड सिरदर्द शुरू कर सकता है।

जिन लोगों को स्टोन यानी पथरी है, उन्हें काजू का सेवन नहीं करना चाहिए। इसको खाने से पथरी की परेशानी बढ़ सकती है।

अगर वजन कम करना चाहते हैं तो काजू न खाएं। 3-4 काजू में करीब 163 कैलोरी और 13.1 फैट होता है। ज्यादा काजू खाने से वजन बढ़ने लगता है।

डायबिटीज, थायरॉइड, अर्थराइटिस और पेशाब संबंधी समस्याओं की दवा खा रहे रोगी, काजू खाने से पहले डॉक्टर से सलाह लें।

जिनको हाई ब्लड प्रेशर की समस्या है, उन्हें काजू नहीं खाना चाहिए क्योंकि इसमें पाया जाने वाला सोडियम ब्लड प्रेशर को और बढ़ा सकता है।

महिलाएं मेनोपोज के दौरान काजू का सेवन करने से बचें। इसकी तासीर गर्म होती है, जिसके चलते हॉटफ्लैश यानी ज्यादा गर्मी लगने की समस्या हो सकती है।

डायटीशियन का कहना है कि हर रोज 4 से 5 काजू ही खाएं। ज्यादा खाना भी सेहत के लिए ठीक नहीं रहेगा।