Hindi News

Local

Punjab

Jalandhar

Harish Rawat Attacked Amarinder, Being The Party President 3 Times And CM 2 Times, How Was It Insulted?, Don't Become A Mask Of BJP, Also Told The Reason For The Coup

कैप्टन और रावत आमने-सामने: पंजाब इंचार्ज ने कहा- 3 बार पार्टी प्रधान और 2 बार CM रहे तो अपमान कैसे हुआ, अमरिंदर का पलटवार- मेरा साथ जो हुआ पूरी दुनिया ने देखा

जालंधर 10 घंटे पहले



कॉपी लिंक

पंजाब के पूर्व मुख्यमंत्री कैप्टन अमरिंदर सिंह ने मुख्यमंत्री कुर्सी से हटने पर कहा था कि कांग्रेस ने उनका अपमान किया। अब कांग्रेस के पंजाब इंचार्ज हरीश रावत ने कैप्टन पर हमला किया है। रावत ने कहा कि कांग्रेस ने अमरिंदर को 3 बार पार्टी प्रधान और 2 बार CM बनाया। इसमें अपमान कैसे हो गया? अगर यह अपमान है तो उन नेताओं का क्या जिन्हें अमरिंदर के बराबर मौके नहीं मिले। वहीं कैप्टन ने पलटवार करते हुए कहा है कि दुनिया ने देखा कि किस तरह उन्हें अपमानित किया गया। उन्होंने यह भी सवाल किया है कि आखिर नवजोत सिंह सिद्धू को तानाशाही की इजाजत क्यों दी गई?

रावत ने शुक्रवार को कहा कि इस वक्त अमरिंदर को सोनिया गांधी के साथ खड़े होना चाहिए था न कि भाजपा का मुखौटा बनना चाहिए। अमरिंदर को पंजाब और किसान विरोधी भाजपा को प्रत्यक्ष या अप्रत्यक्ष तरीके से मदद नहीं पहुंचानी चाहिए। हरीश रावत ने यह भी कहा कि पंजाब के मुद्दों पर काम न करने की वजह से पंजाब में तख्तापलट हुआ है। रावत ने कहा कि कांग्रेस ने अब तक अमरिंदर का सम्मान बनाए रखने के लिए सब कुछ किया। पंजाब विधायक दल की बैठक के बारे में भी अमरिंदर को बताया जा चुका था। उसके बाद जो भी फैसले लिए गए, वो अगले चुनावों में कांग्रेस की जीत की संभावना बढ़ाने के लिए हैं। रावत ने कहा कि पंजाब और देश का ध्यान भटकाने के लिए कैप्टन के अपमान की थ्योरी बनाई जा रही है।

हरीश रावत ने सिसवां फार्म हाउस जाकर कैप्टन अमरिंदर सिंह से मुलाकात की थी।

मेरे बयान को अमित शाह से हुई मुलाकात से जोड़ना पूरी तरह बकवासः कैप्टन

मेरा जो अपमान हुआ और इसके बावजूद रावत इससे उलट दावे कर रहे हैं। यदि यह अपमान नहीं था तो क्या था। यदि पार्टी मेरा अपमान नहीं करना चाहती थी तो नवजोत सिंह सिद्धू को सोशल मीडिया और अन्य प्लेटफॉर्म पर महीनों तक खुले तौर पर मेरी आलोचना और हमले की इजाजत क्यों दी गई। सिद्धू की अगुवाई में बागियों को मेरे अधिकार को कम करने की खुली छूट क्यों दी गई?'' उन्होंने कहा कि रावत को मेरी जगह आकर यह सोचना चाहिए कि विधायक दल की बैठक से 2 घंटे पहले उन्हें इस्तीफे के लिए क्यों मजबूर किया गया। मैने यह बात केंद्रीय गृह मंत्री अमित शाह से मुलाकात के पहले की कही थी कि कांग्रेस में मुझे 3 बार अपमान झेलना पड़ा। ऐसे में हरीश रावत का अपमान से जुड़े मेरे बयान को अमित शाह से हुई मुलाकात से जोड़ना पूरी तरह बकवास है।

हरीश रावत ने बताई, कैप्टन के तख्तापलट की कहानी

हरीश रावत ने कहा कि अकाली दल की साजिश से पंजाब में श्री गुरु ग्रंथ साहिब की बेअदबी हुई। इसके खिलाफ आवाज उठाने वालों पर गोली चलाई गई। पिछले विस चुनाव में कांग्रेस ने वादा किया था कि दोषियों को सजा दी जाएगी। हालांकि इसके बाद हाईकोर्ट में ठीक ढंग से केस की पैरवी नहीं की गई। जिस वजह से सरकार की दलीलें खारिज हो गई।

इसके बाद तत्कालीन मंत्रिमंडल और कांग्रेस नेताओं ने बेअदबी के मामले को सही से हैंडल न करने के लिए अमरिंदर को जिम्मेदार ठहराया। इसका विवाद बढ़ा तो पार्टी ने 3 मेंबरी खड़गे कमेटी बनाई। उन्होंने पंजाब की राजनीति से जुड़े सभी विधायकों और महत्वपूर्ण नेताओं से बात की। इसके बाद हाईकमान ने पंजाब के मुद्दों को हल करने के लिए अमरिंदर को 18 सूत्रीय एक्शन प्रोग्राम भेजा। लेकिन कई महीने बाद भी इस पर कोई कार्रवाई नहीं हुई। पैनल ने फिर बात की तो अमरिंदर ने उन्हें शीघ्र कार्रवाई का भरोसा दिया।

रावत ने कहा कि इसके बावजूद भी अमरिंदर ने कोई कार्रवाई नहीं की। हाईकमान ने मुझे अमरिंदर से मिलने के लिए भेजा। मैंने चंडीगढ़ पहुंचकर उनसे बेअदबी और ड्रग माफिया पर कार्रवाई के बारे में पूछा। उनके साथ पंजाब सरकार के अफसर भी थे। उन्होंने जल्द कार्रवाई करने का भरोसा दिलाया।

इसके बावजूद भी अगले 20 दिनों में कोई कार्रवाई नहीं की गई। इसके बाद मैंने अमरिंदर को मुद्दों की याद दिलाई। तब भी कुछ नहीं हुआ। इसके बाद 43 कांग्रेसी विधायकों ने पार्टी को बताया कि अमरिंदर हाईकमान के भेजे फॉर्मूले पर कोई कार्रवाई नहीं कर रहे। जिसके चलते हमें पंजाब और पार्टी की बेहतरी के लिए अमरिंदर को CM की कुर्सी से हटाने का फैसला लेना पड़ा।

इस्तीफा देने के बाद कैप्टन अमरिंदर सिंह ने अपमानित होने की बात कही थी।

सिद्धू के समर्थन में रावत, उनकी भावनाओं से समझौता नहीं होगा

हरीश रावत ने कहा कि भावुकता में लोग कई बार कुछ बातें कह जाते हैं। कुछ मामलों में नवजोत सिद्धू की भावनाओं से पार्टी अवगत है। कोई ऐसा कदम नहीं उठाया जाएगा, जिसमें पंजाब को लेकर सिद्धू की भावनाओं से समझौता हो। उन्होंने इन बातों को समझा है। उनकी CM से मीटिंग हो चुकी है। मुझे उम्मीद है कि स्थानीय स्तर पर ही पंजाब कांग्रेस का समाधान निकल जाएगा। उन्होंने कहा कि बातचीत हो रही है, अंतिम फैसला आते ही बता दिया जाएगा।

परिवारों को 300 यूनिट फ्री बिजली जल्द, बरगाड़ी केस में ठोस कदम उठाएंगे

हरीश रावत ने कहा कि CM चरणजीत चन्नी की सरकार ने 1200 करोड़ के बिजली बिल माफ किए हैं। जो कनेक्शन काटे, उन्हें दोबारा जोड़ा गया है। एक-दो दिन में सब परिवारों को 300 यूनिट फ्री बिजली की घोषणा हो जाएगी। इसके बाद रेत से सरकारी नियंत्रण हटाया जाएगा। जिससे लोगों को सस्ती रेत मिलेगा। बरगाड़ी और नशे के मुद्दे पर अगले 15-20 दिनों में ठोस कदम उठाएंगे। कांग्रेस पार्टी का पंजाब में पूर्ण बहुमत है। भाजपा वहां सरकार गिराने की कोशिश न करें।