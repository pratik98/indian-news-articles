Hindi News

Madhurima

To Make The Face Glowing, Face Packs Made Of Rice Flour Are Effective And Know How To Do Home Decoration At A Low Cost.

सौंदर्य-सजावट: चेहरे को दमकता हुआ बनाने के लिए चावल के आटे से बने फेस पैक्स कारगर हैं और घर की सजावट को कम क़ीमत में कैसे करें, जानिए

रितिका कृत, संस्थापक, कैमरी, कीर्ति सूर्यवंशी 8 दिन पहले



कॉपी लिंक

अब चेहरे को भी भाएंगे चावल

राइस-हनी फेस मास्क

चावल का आटा और ओट्स अच्छे एक्सफॉलिएटिंग एजेंट माने जाते हैं। ये मास्क पोषण, नमी और तरोताज़ा त्वचा प्राप्त करने का सबसे अच्छा तरीक़ा है।

कैसे बनाना है — एक चम्मच चावल के आटे और ओट्स को थोड़े से दूध व एक छोटे चम्मच शहद के साथ मिलाएं। इसे अच्छी तरह घोलें और चेहरे पर समान रूप से लगाएं। दस मिनट तक इसे ऐसा ही छोड़ दें और फिर धो लें। पैक को धोने के बाद चेहरे को मॉइश्चराइज़ करें। इस फेस मास्क का इस्तेमाल सप्ताह में दो बार कर सकते हैं।

राइस-मिल्क पैक

टैनिंग को दूर करने के लिए चावल के आटे और दूध का इस्तेमाल कर सकते हैं। यह पैक त्वचा को सुकून देता है व सनबर्न का भी उपचार करता है।

कैसे बनाना है — जिस जगह को आप टारगेट कर रहे हैं, उस क्षेत्र के लिए पर्याप्त मात्रा में चावल का आटा और दूध लें। मिश्रण को अच्छी तरह से मिलाएं। अब इस पेस्ट को लगाएं और 15 मिनट तक छोड़ दें और धो लें। इस पैक का इस्तेमाल रोज़ कर सकते हैं।

राइस-ग्रीन टी मास्क

ग्रीन टी एक शक्तिशाली एंटीऑक्सीडेंट है। इसे चावल के आटे के साथ मिलाने पर यह त्वचा को चमकदार बनाने में मदद करती है।

कैसे बनाना है — ग्रीन टी बैग लें और इसे 3-5 मिनट के लिए पानी में डुबोएं। दो बड़े चम्मच चावल के आटे के साथ 2 चम्मच भीगी हुई ग्रीन टी (कमरे के तापमान पर) एक चम्मच नींबू का रस डालकर मिला लें। पेस्ट को 15 मिनट के लिए लगाएं। अच्छे नतीजों के लिए सप्ताह में दो बार इस फेस मास्क का प्रयोग करें।

राइस-कैस्टर ऑयल मास्क

चावल का आटा त्वचा में रुखापन लाए बिना चेहरे पर जमा अतिरिक्त तेल हटा लेता है। चावल के आटे के साथ मिलाने पर अरंडी का तेल त्वचा में निखार लाता है और उसे चमकदार बनाता है।

कैसे बनाना है — एक चम्मच चावल का आटा लें और उसमें चार बूंद अरंडी का तेल मिलाएं। पेस्ट बनाने के लिए ज़रूरत के अनुसार गुलाब जल मिलाएं। इसे अपनी त्वचा पर समान रूप से लगाएं और 5 मिनट बाद धो लें। अच्छे नतीजों के लिए सप्ताह में तीन बार इस फेस मास्क का प्रयोग करें।

राइस-एग योक मास्क

अंडे का सफेद हिस्सा और चावल के आटे का फेस मास्क उम्र बढ़ने के लक्षणों को दूर करने में मदद करता है।

कैसे बनाना है — एक चम्मच चावल का आटा लें और उसमें एक या दो अंडों का सफेद हिस्सा मिलाएं। पेस्ट बनाने के लिए सामग्री को अच्छी तरह से फेंट लें। चेहरे और गर्दन पर इसे लगाएं और पूरी तरह से सूख जाने दें। फिर धोकर मॉइश्चराइज़र लगा लें। इस फेस मास्क को हफ्ते में एक बार लगा सकते हैं।



बढ़ाएं घर की ख़ूबसूरती

 दीवारों की नई पहचान

आजकल दीवारों को पेंट करने के कुछ नए तरीक़े बाजार में मौजूद हैं। इस समय पेपर पेस्टिंग काफ़ी चलन में हैं। ये बजट में भी होती है और ये मनपसंद कलर और डिज़ाइन में करा सकते हैं। सामान्य से लेकर थ्री डी पेपर पेस्टिंग भी करा सकते हैं, ये भी काफ़ी सुंदर लगती है।

 राजस्थानी लुक

घर को रंगों से सजाना काफ़ी सुंदर अनुभव कराता है। आजकल मिट्‌टी के रंग-बिरंगे शो पीस काफ़ी चलन में हैं और ये कम क़ीमत में आसानी से उपलब्ध हो जाते हैं। जैसे विंड चाइम, हैंगिंग या कॉर्नर शो पीस आदि। इन्हें मुख्य द्वार पर कमरों में बालकनी आदि में सजावट के लिए लगा सकते हैं।

 काउच का बदलें स्टाइल

सोफा या काउच इस्तेमाल करके ऊब गए हैं तो उन पर चटख रंगों के कवर चढ़ाएं। इसके लिए कपड़ा लेकर कवर बनवा भी सकते हैं। इसके अलावा बांस के मुड्‌ढे हैं तो उन पर रंगीन कवर चढ़ा सकते हैं। ये कमरे की शोभा बढ़ाएंगे।

 फ़र्श ख़राब है तो

फ़र्श चटक रहा है या ख़राब होने लगा है या फिर एक ही तरह की फ्लोरिंग से ऊब गए हैं तो आजकल चलने वाले फ्लोरिंग मटेरियल समस्या का समाधान हो सकते हैं। ये कई रंगों को डिज़ाइन में उपलब्ध रहते हैं। इसलिए नया फ़र्श बनवाने का बजट नहीं है तो ये तरक़ीब आज़माकर देख सकते हैं।

 पर्दों से हेरफेर

आजकल स्टाइलिश पर्दे काफ़ी महंगे मिलते हैं। इसलिए थोड़ी-सी क्रिएटिविटी और समझदारी से कम क़ीमत में पर्दों को नया स्टाइल दे सकते हैं। आजकल कम क़ीमत में पतले फैब्रिक में पर्दे आते हैं, जिन्हें आपके सामान्य पर्दों के कॉम्बीनेश में लेकर बीच में या साइड से डाल सकते हैं। इसके अलावा थान में शिफॉन का कपड़ा लेकर भी रफल कर्टन्स सिलवा सकते हैं।

