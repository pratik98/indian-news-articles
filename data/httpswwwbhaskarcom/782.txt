Hindi News

National

Breaking News LIVE Updates | Dainik Bhaskar Breaking News Headlines Today, India And World Latest Pictures Videos

भास्कर अपडेट्स: मिर्जापुर में पुलिस के सामने मॉब लिंचिंग, दिनदहाड़े गोली मारकर भाग रहा था हत्यारा; भीड़ ने पीट-पीटकर मार डाला

10 दिन पहले



कॉपी लिंक

उत्तर प्रदेश के मिर्जापुर में पुलिस के सामने मॉब लिचिंग का मामला सामने आया है। यहां मड़िहान थाने की राजगढ़ पुलिस चौकी क्षेत्र में सत्यम नाम के युवक को ऋषभ पांडेय गोली मारकर भाग रहा था। भीड़ को देखकर वह पास के मकान में घुस गया। ऋषभ को ढूंढते हुए पहुंची भीड़ ने पुलिस के सामने ही उसे पीट-पीटकर मौत के घाट उतार दिया। गांव में तनाव को देखते हुए पुलिस और पीएसी तैनात की गई हैं।

आज की अन्य बड़ी खबरें...

कैप्टन अमरिंदर ने राहुल-प्रियंका को बताया अनुभवहीन

पंजाब के पूर्व मुख्यमंत्री कैप्टन अमरिंदर ने बगावती सुर दिखाने शुरू कर दिए हैं। उन्होंने बुधवार को कहा कि अगर कांग्रेस सिद्धू को मुख्यमंत्री पद का चेहरा बनाती है तो वे उनके खिलाफ मैदान में मजबूत कैंडिडेट खड़ा करेंगे। उन्होंने राहुल गांधी और प्रियंका गांधी को अनुभवहीन बताया है। कैप्टन ने कहा है कि राहुल और प्रियंका को उनके सलाहकार गुमराह करते हैं।

अमरिंदर ने कहा कि 3 हफ्ते पहले उन्होंने कांग्रेस की कार्यकारी अध्यक्ष सोनिया गांधी के सामने इस्तीफा देने की पेशकश की थी, लेकिन सोनिया ने इस्तीफा स्वीकार करने से मना कर दिया। कैप्टन ने बताया कि अगर पार्टी अध्यक्ष उन्हें हटने के लिए कहतीं तो वे उस समय ही पद छोड़ देते।

कोरोना से हुई मौत पर पीड़ित परिवार को 50 हजार मुआवजा

कोरोना से हुई मौत पर अब पीड़ित परिवार को 50 हजार रुपए का मुआवजा दिया जाएगा। राष्ट्रीय आपदा प्रबंधन अथॉरिटी ने सुप्रीम कोर्ट को इस बात की जानकारी दी है। यह पैसा राज्यों के आपदा प्रबंधन कोष से मिलेगा। दरअसल, कोर्ट ने न्यूनतम मुआवजे पर केंद्र सरकार को गाइडलाइन जारी करने के लिए कहा था। गाइडलाइन के मुताबिक अगर कोई राज्य चाहे तो इससे अधिक राशि भी पीड़ित परिवार को दे सकता है।

ब्रिटेन कोवीशील्ड अप्रूवल विवाद; UK ने कहा- हमें वैक्सीन सर्टिफिकेट पर भरोसा नहीं

कोवीशील्ड को ब्रिटेन में अप्रूवल मिलने के बाद भारतीयों को इस छूट से बाहर रखा गया है। वैक्सीन के दोनों डोज लगवा चुके भारतीयों को ब्रिटेन पहुंचने पर अब भी 10 दिन क्वारैंटाइन रहना पड़ेगा और टेस्ट भी कराने पड़ेंगे। भारतीय नागरिकों ने ब्रिटेन के इस निर्णय को नस्लीय बताया है। NDTV की रिपोर्ट के मुताबिक ब्रिटेन का कहना है कि उन्हें कोवीशील्ड लगवाने वालों से कोई परेशानी नहीं है। वे भारत के वैक्सीन सर्टिफिकेट पर भरोसा नहीं कर सकते हैं।

क्या है ब्रिटेन का नया कोरोना ट्रैवल नियम?

ब्रिटेन सरकार ने 18 सितंबर को नियम जारी किया था कि अगर आप अफ्रीका, दक्षिण अमेरिका में या संयुक्त अरब अमीरात, भारत, तुर्की, जॉर्डन, थाईलैंड और रूस में वैक्सीनेट हुए हैं, तो आपको ब्रिटेन में अनवैक्सीनेटेड माना जाएगा और ब्रिटेन पहुंचने पर 10 दिन क्वारैंटाइन होना होगा और टेस्ट कराने होंगे।

जम्मू-कश्मीर प्रशासन ने 6 कर्मचारियों को बर्खास्त किया

जम्मू-कश्मीर प्रशासन ने 6 कर्मचारियों को बर्खास्त कर दिया है। आतंकी कनेक्शन के चलते इन पर यह एक्शन लिया गया है। रिपोर्ट के मुताबिक, इन कर्मचारियों में जफर हुसैन भट्ट, अनंतनाग में टीचर हमीद वानी भी शामिल हैं।

हरदीप सिंह पुरी बोले- किसी भी सरदार को देशद्रोही नहीं कहा जाना चाहिए

केंद्रीय मंत्री हरदीप सिंह पुरी बुधवार को कोलकाता में कहा कि किसी भी सरदार (सिख) को देशद्रोही या खालिस्तानी नहीं कहा जाना चाहिए। उन्होंने कहा कि कुछ गुमराह लोगों के आधार पर आप ऐसा हर किसी को नहीं कह सकते हैं।

अफगानिस्तान के जलालाबाद में हमले में तीन लोगों की मौत

अफगानिस्तान के जलालाबाद में आज सुबह हुए हमले में तीन लोगों की मौत हो गई। घटनास्थल पर मौजूद लोगों का कहना है कि मरने वालों में से दो तालिबान से जुड़े सदस्य थे और एक आम नागरिक था।

इसी साल नवंबर में होने वाली NDA परीक्षा में बैठेंगी लड़कियां

सुप्रीम कोर्ट ने केंद्र सरकार को आदेश दिया कि लड़कियों को इसी साल नवंबर में NDA के एंट्रेंस एग्जाम में शामिल होने की इजाजत दी जाए। कोर्ट ने अगले साल तक इस कदम को स्थगित करने की सरकार की मांग को खारिज कर दिया। साथ ही अदालत ने ने संघ लोक सेवा आयोग को इस साल 14 नवंबर को परीक्षा के लिए नोटिफिकेशन जारी करने का निर्देश दिया। सरकार का सुझाव था कि NDA के लिए लड़कियों को अगले साल मई में परीक्षा देनी चाहिए, जिसके लिए तैयारियों का हवाला दिया गया था।

1 साल से लापता जवान का शव कुलगाम में मिला

जम्मू-कश्मीर में कुलगाम के मोहम्मद पोरा गांव में बुधवार को एक पुराना शव मिला। शव की पहचान पिछले एक साल से लापता सेना की 162 बटालियन के राइफलमैन शाकिर मंजूर वागे के तौर पर हुई। लापता सिपाही के पिता मंजूर अहमद वागे ने भी कहा कि यह शव उनके बेटा शाकिर मंजूर का ही है, जो पिछले साल लापता हो गया था। बकरीद पर घर आए सेना के जवान का आतंकियों ने 2 अगस्त, 2020 को अपहरण कर लिया था। दहशतगर्दों ने टेरिटोरियल आर्मी (TA) में तैनात जवान की गाड़ी भी फूंक दी थी।

12-18 साल के बच्चों का वैक्सीनेशन अगले महीने शुरू होगा

कोरोना की तीसरी लहर की आहट के बीच देश में 12-18 साल के बच्चों का वैक्सीनेशन अगले महीने से शुरू हो जाएगा। न्यूज एजेंसी रॉयटर्स ने सूत्रों के हवाले से ये खबर दी है। देश में बच्चों की वैक्सीन के ट्रायल कोवैक्सिन बनाने वाली कंपनी भारत बायोटेक कर रही है और तीसरे फेज का ट्रायल पूरा हो चुका है। कंपनी ने कहा है कि वह अगले हफ्ते थर्ड फेज के डेटा DGCI को सौंप देगी। पूरी खबर यहां पढ़ें...

घर पर तोड़फोड़ को लेकर ओवैसी बोले- कट्टरपंथ के लिए BJP जिम्मेदार

AIMIM प्रमुख और सांसद असदुद्दीन ओवैसी के दिल्ली स्थित घर पर मंगलवार को कुछ लोगों ने तोड़फोड़ की। ओवैसी ने इसके लिए BJP को जिम्मेदार ठहराया। उन्होंने कहा कि लोगों के कट्टरपंथ के लिए भाजपा को जिम्मेदार ठहराया जाना चाहिए। उन्होंने सवाल किया कि अगर किसी सांसद के घर पर इस तरह हमला होता है, तो इससे क्या संदेश जाता है? पुलिस ने इस मामले में 5 लोगों को हिरासत में लिया है।

तालिबान ने संयुक्त राष्ट्र की बैठक में बोलने की इजाजत मांगी

तालिबान ने इस हफ्ते संयुक्त राष्ट्र में विश्व नेताओं को संबोधित करने का प्रस्ताव रखा है। तालिबान के विदेश मंत्री आमिर खान मुत्ताकी ने सोमवार को संयुक्त राष्ट्र महासचिव एंटोनियो गुटेरेस को पत्र लिखकर यह मांग की। मुत्ताकी ने सोमवार को समाप्त होने वाली महासभा की सालाना उच्च स्तरीय बैठक के दौरान अपनी बात रखने की इजाजत मांगी है। तालिबानी प्रवक्ता सुहैल शाहीन को अफगानिस्तान ने UN के लिए राजदूत नियुक्त किया है।

तालिबान एक वैश्विक मंच की तलाश में है। तालिबानी शासकों ने यह पहले भी कहा था कि वे वैश्विक नेताओं को संबोधित करना चाहते हैं। तालिबान की नई सरकार को मान्यता देने को लेकर काबुल के नए शासकों के हर फैसले पर दुनिया की नजर है। वैश्विक समुदाय यह फैसला किसी दबाव या जल्दबाजी में नहीं लेना चाहता।

जी एंटरटेनमेंट का सोनी पिक्चर्स के साथ होगा मर्जर

जी एंटरटेनमेंट और सोनी पिक्चर्स नेटवर्क्स इंडिया के बीच विलय को मंजूरी मिल गई है। जी एंटरटेनमेंट एंटरप्राइजेज के बोर्ड ऑफ डायरेक्टर्स ने ZEEL और SPNI (सोनी पिक्चर्स नेटवर्क्स इंडिया) के बीच करार को मंजूरी दे दी है। बोर्ड का मानना है कि यह विलय शेयर धारकों और हितधारकों दोनों के लिए अच्छा साबित होगा। इस डील का असर जी एंटरटेनमेंट के शेयर पर दिख रहा है। कंपनी का शेयर में NSE पर 23% से ज्यादा की तेजी के साथ ट्रेड कर रहा है। पूरी खबर यहां पढ़ें...

कुपवाड़ा में संतरी ने पुलिसकर्मी को गोली मारी, मौत

जम्मू-कश्मीर में कुपवाड़ा के हंदवाड़ा इलाके में बीती रात एक संतरी और पुलिसकर्मी के बीच झड़प हो हई। इस दौरान संतरी ने पुलिसकर्मी पर गोली चला दी, जिससे उनकी मौत हो गई। रिपोर्ट के मुताबिक, मंदिर में जबरन घुसने को लेकर दोनों के बीच झड़प हुई। मृतक पुलिसकर्मी की पहचान हंदवाड़ा के स्वर्गीय कृष्ण लाल धर के पुत्र अजय धर के रूप में हुई है।

महंत नरेंद्र गिरि को आज दी जाएगी समाधि

महंत नरेंद्र गिरि को आज भू-समाधि दी जाएगी। इससे पहले उनका पार्थिव शरीर बाघंबरी मठ से स्वरूप रानी नेहरू हॉस्पिटल के पोस्टमार्टम हाउस ले जाया गया। वहां 5 डॉक्टरों की टीम पोस्टमार्टम कर रही है। इसके बाद संगम में स्नान कराने के बाद दोपहर तक बाघंबरी मठ में ही महंत को भू-समाधि दी जाएगी। महंत के अंतिम दर्शन के लिए उमड़ी भीड़ को देखते हुए प्रयागराज में शहरी क्षेत्र के 12वीं तक के सभी स्कूल-कॉलेज में छुट्‌टी कर दी गई है। पूरी खबर यहां पढ़ें...

लेह-लद्दाख से उतरीं, रेगिस्तान में गरजी तोपें

रेगिस्तान के तपते धोरों के बीच भारतीय सेना इन दिनों अपने शौर्य का प्रदर्शन कर रही है। लेह और लद्दाख में जिन तोपों के साथ भारतीय जवानों ने चीनी सेना को नाकों चने चबाने पर मजबूर कर दिया था, उन्हीं तोपों की गूंज पाकिस्तान बॉर्डर से महज 60 किलोमीटर दूर एक बार फिर सुनाई दे रही है। पूरी खबर यहां पढ़ें...

पारस डिफेंस ने रचा इतिहास

IPO के मामले में पारस डिफेंस ने सभी का रिकॉर्ड तोड़ दिया है। IPO के इतिहास में पहले दिन सबसे ज्यादा सब्सक्रिप्शन पाने वाली यह पहली कंपनी बन गई है। पारस डिफेंस को पहले दिन 16.57 गुना का रिस्पांस मिला है। इससे पहले 2008 में रिलायंस पावर के इश्यू को 10.68 गुना का रिस्पांस मिला था। पूरी खबर यहां पढ़ें...

BJP छोड़ने पर बाबुल सुप्रियो बोले- मेसी बार्सिलोना नहीं छोड़ना चाहते थे

बॉलीवुड गायक से नेता बने बाबुल सुप्रियो कुछ दिनों पहले ही BJP छोड़कर TMC में शामिल हुए हैं। सुप्रियो ने अपनी तुलना फुटबॉल खिलाड़ी लियोनेल मेसी से की। उन्होंने कहा कि क्या वह (मेसी) बर्सिलोना छोड़ना चाहते थे? परिस्थितियां ऐसी थीं कि वह प्रेस वार्ता के दौरान रो पड़े थे। उन्होंने कहा कि कुछ लोग इसे एक अवसर के रूप में देखते हैं, लेकिन यह एक ऐसी जगह हैं जिसे मुझे प्यार और विश्वास के साथ स्वीकार किया गया है।

ऑस्ट्रेलिया में 5.9 तीव्रता का भूकंप महसूस हुआ

ऑस्ट्रेलिया के दक्षिण-पूर्वी इलाके में बुधवार को भूकंप के झटके महसूस किए गए। रिक्टर पैमाने पर इसकी तीव्रता 5.9 मापी गई। भूकंप के झटके से बिल्डिंग्स हिलने लगीं, खिड़कियां आपस में टकराने लगीं और लोग सड़कों पर भागते नजर आए। स्थानीय समयानुसार, आज सुबह 9:00 बजे भूकंप के झटके से धरती कांपी। अभी तक किसी के हताहत होने की खबर नहीं है।

कन्हैया कुमार 2 अक्टूबर को कांग्रेस में शामिल होंगे

कम्युनिस्ट नेता और JNU छात्र संघ के पूर्व अध्यक्ष कन्हैया कुमार 2 अक्टूबर को कांग्रेस में शामिल होंगे। सूत्रों के मुताबिक, उस दिन गुजरात से निर्दलीय विधायक जिग्नेश मेवानी भी पार्टी में शामिल होंगे। पहले खबर आई थी कि शहीद भगत सिंह की जयंती के अवसर पर 28 सितंबर को कन्हैया पार्टी में शामिल होंगे, लेकिन अब इसे आगे बढ़ाया गया है। उनकी पिछले दिनों राहुल गांधी से दो बार मुलाकात हो चुकी है। दोनों मुलाकात के दौरान प्रशांत किशोर मौजूद रहे। पूरी खबर यहां पढ़ें...