Hindi News

Reet 2021

These Things Will Be Banned At The Examination Centers, From Food And Lodging To Bus, Metro Travel Will Be Free With These Conditions

REET देने से पहले जान लें ये नियम: परीक्षा केन्द्रों पर बैन रहेंगी ये चीजें, खाने-पीने और ठहरने से लेकर बस, मेट्रो की यात्रा इन शर्तों के साथ रहेगी फ्री

राजस्थान में होने जा रही सबसे बड़ी परीक्षा रीट के लिए छात्रों के साथ शासन-प्रशासन भी पूरी तरह मुस्तैद हो गया है। शिक्षकों के 31 हजार पदों के लिए रीट में देशभर के 25 लाख से ज्यादा अभ्यर्थी दो पारी में परीक्षा देंगे। इसमें प्रथम स्तर की परीक्षा में 12 लाख 67 हजार 983 परीक्षार्थी बैठेंगे। जबकि द्वितीय स्तर की परीक्षा में 12 लाख 67 हजार 539 परीक्षार्थियों के बैठने की संभावना है। इसके लिए प्रदेश भर में 3 हजार 993 परीक्षा केंद्र बनाए गए हैं। इस दौरान छात्रों के खाने से लेकर आने-जाने तक की फ्री व्यवस्था की गई है। ऐसे में दैनिक भास्कर आपके लिए रीट से जुड़ी हुई हर उस जानकारी को लेकर आया है, जो आपके लिए जानना बेहद जरूरी है।

छात्रों के लिए प्रमुख फैसले

एक घंटे पहले खुलेंगे और आधे घंटे पहले बंद

अभ्यर्थी के लिए एक घंटे पहले परीक्षा केन्द्र खोल दिए जाएंगे। आधे घंटे पहले केंद्र बंद कर दिए जाएंगे। इसके बाद प्रवेश नहीं दिया जाएगा। इसलिए बोर्ड ने आग्रह किया है कि परीक्षार्थी समय पर केंद्र पर पहुंचे।

परीक्षा केंद्र पर मिलेगा फेस मास्क

अभ्यर्थियों को परीक्षा केंद्र के अंदर अपना मास्क ले जाने की अनुमति नहीं होगी। उन्हें परीक्षा केंद्र के बाहर ही मास्क दिए जाएंगे।

ज्वेलरी पहनकर नहीं आए परीक्षा देने

परीक्षा कक्ष में घड़ी, चेन, अंगूठी, कान के टॉप्स, लॉकेट या किसी भी प्रकार के आभूषण पहनकर नहीं जा सकते है। इन सभी आभूषण के पहनने पर रोक रहेगी। इसके आलावा पर्स, हैंडबैग या डायरी लाने पर भी रोक है।

परीक्षा में पारदर्शी पानी की बोतल लाने की छूट

परीक्षा केंद्र पर किसी भी प्रकार के इलेक्ट्रॉनिक उपकरण जैसे कि मोबाइल, ब्लूटूथ, कैल्कुलेटर भी नहीं ला सकते हैं। वहीं, परीक्षा के दौरान अभ्यर्थियों को अपने साथ पानी की पारदर्शी बोतल लेकर आने की अनुमति रहेगी।

2 चरण में होगी परीक्षा

सुबह 10 बजे से 12.30 बजे के बीच कक्षा 6 से 8 तक के लिए रीट लेवल-2 की परीक्षा होगी। जबकि 2.30 बजे से 6 बजे के बीच कक्षा 1 से कक्षा 5 तक के लिए रीट लेवल-1 की परीक्षा होगी।

दोनों परीक्षा में एक ही प्रवेश पत्र से मिल सकेगी एंट्री

रीट दोनों लेवल की परीक्षा देने वाले अभ्यर्थियों को एक ही प्रवेश पत्र से परीक्षा केंद्र में प्रवेश मिल सकेगा। इसके साथ ही अभ्यर्थी फर्स्ट लेवल एग्जाम देने के बाद सेकंड लेवल का एग्जाम छोड़ भी सकते हैं। हालांकि इसके लिए अभ्यर्थी को वीक्षक से अनुमति लेनी होगी।

एग्जाम में कोरोना वैक्सीन सर्टिफिकेट होना जरूरी नहीं है

रीट के दौरान फिलहाल कोरोना वैक्सीनेशन अनिवार्य नहीं किया गया है। ऐसे में फिलहाल परीक्षा केंद्र पर कोरोना वैक्सीनेशन सर्टिफिकेट ले जाना भी अनिवार्य नहीं होगा।

सरकार करेगी कानूनी करवाई

रीट के दौरान सरकारी कर्मचारी नकल करवाते पाया जाता है, तो उसे तुरंत नौकरी से निकाल दिया जाएगा। इसी तरह, कोई भी निजी संस्थान धोखाधड़ी या बेईमानी के किसी भी मामले में लिप्त पाया गया तो उसकी मान्यता तुरंत खत्म कर दी जाएगी।

विश्वविद्यालयों की परीक्षाएं 3 दिन के लिए स्थगित

रीट के चलते उच्च शिक्षा विभाग ने विश्वविद्यालयों की परीक्षा 3 दिन के लिए स्थगित करने का आदेश जारी कर दिया है। इसके तहत 25 से 27 सितंबर तक विश्वविद्यालयों में होने वाले एग्जाम स्थगित रहेंगे। शिक्षा विभाग बाद में इन परीक्षाओं की अलग से तारीख घोषित करेगा।

रीट के दौरान सरकार के प्रमुख फैसले

इंटरनेट बंद रखने पर चल रहा मंथन

राजस्थान में रीट के दौरान इंटरनेट बंद करने का फैसला जिला स्तर पर होगा। फिलहाल राजस्थान में उदयपुर, भीलवाड़ा और टोंक में परीक्षा के दौरान इंटरनेट बंद रखने का फैसला लिया जा चुका है। जबकि जयपुर समेत प्रदेश के अन्य जिलों में जिला प्रशासन इस पर मंथन कर रहा है।

अभ्यर्थी कर सकेंगे फ्री में सफर

राजस्थान में रीट के दौरान 20 से 30 सितंबर तक अभ्यर्थी और उनके परिजन फ्री में सफर कर सकेंगे। इसके लिए सरकार द्वारा 20 हजार से ज्यादा बसों का संचालन किया जाएगा। इसके साथ ही प्रदेश के प्रत्येक जिले में और अस्थाई बस स्टैंड भी बनाए जाएंगे। ताकि अभ्यर्थियों के साथ आम यात्रियों को भी परेशान ना होना पड़े।

इंदिरा रसोई पर मिलेगा मुफ्त भोजन

राजस्थान में रीट के दौरान अभ्यर्थी और उनके परिजन प्रदेश भर की 350 से अधिक इंदिरा रसोई पर मुफ्त भोजन कर सकेंगे। इसके साथ ही दूर दराज वाले इलाकों में इंदिरा रसोई से भोजन पैकेट बनाकर नगर निकाय और जिला प्रशासन द्वारा वितरित किए जाएंगे।

जयपुर में मेट्रो और लो-फ्लोर में कर सकेंगे फ्री में सफर

जयपुर में रीट के दौरान परीक्षा केंद्र तक पहुंचने के लिए 25 से 26 सितंबर तक अभ्यर्थी जयपुर में मेट्रो और लो फ्लोर बसों में फ्री में यात्रा कर सकेगा। हालांकि इसके लिए अभ्यर्थियों को अपना प्रवेश पत्र साथ रखना अनिवार्य होगा।

शुरू की गई 9 एग्जाम स्पेशल ट्रेन

राजस्थान में रीट के दौरान अभ्यर्थियों की भीड़ को देखते हुए रेलवे ने 9 एग्जाम स्पेशल ट्रेन चलाने का फैसला किया है। इसके साथ ही यात्री भार वाले रूट पर रेलगाड़ियों में 42 बोगियों को बढ़ाया गया है, जिससे कि अभ्यर्थियों के साथ आम यात्रियों को परेशान न होना पड़े।

यहां चलेगी एग्जाम स्पेशल ट्रेन

जयपुर-श्रीगंगानगर-जयपुर

बीकानेर-भगत की कोठी-बीकानेर

जयपुर-बीकानेर-जयपुर

जयपुर-भगत की कोठी-जयपुर

जोधपुर-जैसलमेर-जोधपुर

जैसलमेर-श्रीगंगानगर-जैसलमेर

भगत की कोठी-बाड़मेर-भगत की कोठी

बाड़मेर-अजमेर-बाड़मेर

जोधपुर-बाड़मेर-जोधपुर

चप्पे-चप्पे पर तैनात रहेंगे पुलिस के जवान

रीट के दौरान राजस्थान के सभी जिलों में चप्पे-चप्पे पर पुलिस के जवान तैनात रहेंगे। इसके साथ ही 5000 से अधिक होमगार्ड, 500 बॉर्डर होमगार्ड के अलावा आरएसी, एमबीसी, एसडीआरएफ समेत 50 से अधिक सुरक्षा कंपनियां प्रदेश भर में मोर्चा संभालेगी।

ड्रोन कैमरे से होगी निगरानी

रीट के दौरान प्रदेश भर में छोटे बाजारों से लेकर मुख्य मार्ग तक ड्रोन कैमरा से निगरानी रखी जाएगी। इस दौरान पुलिस द्वारा शहर में वीडियोग्राफी भी करवाई जाएगी। जिसमें उपद्रव या हंगामा करने वाले अभ्यर्थी के खिलाफ कानूनी कार्रवाई करने के साथ ही उसे रीट में अयोग्य घोषित कर दिया जाएगा।

परीक्षा केंद्र पर लगेंगे CCTV

राजस्थान में रीट के दौरान कुल 3993 परीक्षा केंद्र बनाए गए हैं। जहां पर शिक्षा विभाग द्वारा परीक्षा के दौरान CCTV से वीडियोग्राफी करवाई जाएगी। इसके लिए प्रदेश के अति संवेदनशील परीक्षा केंद्र, जिनमें बाड़मेर, सवाई माधोपुर, करौली, दौसा, नागौर, सीकर, भरतपुर, झुंझुनूं और जालोर के सभी परीक्षा केंद्रों पर CCTV लगाए गए हैं। जबकि जयपुर समेत प्रदेश भर में अति संवेदनशील सेंटर पर CCTV लगाए गए हैं, जिनकी शिक्षा विभाग के 100 से ज्यादा अधिकारी लगातार मॉनिटरिंग करेंगे।

रहना, खाना-पीना सब कुछ फ्री

राजस्थान में रीट के दौरान सरकार के साथ कई सामाजिक संगठन भी आगे आए हैं। जिन्होंने अभ्यर्थियों के लिए फ्री में भोजन-पानी के साथ ही रहने की भी व्यवस्था की है। ऐसे में जयपुर समेत प्रदेशभर में 500 से अधिक स्थानों पर सामाजिक संगठनों की ओर से यह व्यवस्था की गई है।

समस्या आने पर करे कंट्रोल रूम में शिकायत

सुबह आठ बजे से रात्रि दस बजे तक

टेलीफोन नंबर - 0145-2630436, 2630437

मो. नं.- 7737804808, 7737896808

ई-मेल - आईडी reetbser@gmail.com