Hindi News

Women

Kopi Luwak Is The World's Most Expensive Cat Potty

इंटरनेशनल कॉफी डे: क्या आप जानते हैं दुनिया की सबसे महंगी कॉफी बिल्ली की पॉटी से बनती है

एक दिन पहले लेखक: श्वेता कुमारी



कॉपी लिंक

पहली डेट हो या किसी को प्रोपोज करने का प्लान। कॉफी इंस्टेंट फील गुड करने के लिए बढ़िया ड्रिंक मानी जाती है। एस्प्रेसो, कैफे मोका, आइरिश, कैपेचीनो, कैफे लैट्टे, अमेरिकैनो, टर्किश, मैक्के-आटो, वाइट कॉफी, इंडियन फिल्टर कॉफी बेहद चर्चित नाम हैं। ऐसे तो आपके पास भी कॉफी पर सुनाने के लिए कुछ किस्से होंगे, लेकिन आज हम आपको कॉफी की उस वैरायटी के बारे में बताने जा रहे हैं, जो सिवेट बिल्ली की पॉटी से बनती है और दुनिया की सबसे महंगी कॉफी है।

कैसे हुई कोपी लुवाक कॉफी की शुरुआत

इंडोनेशिया, जो तब ईस्ट इंडीज के नाम से जाना जाता था, वहां से कॉफी का क्रेज शुरू हुआ। जब डच व्यपारी इंडोनेशिया पहुंचे, वहां उन्होंने यमन से कॉफी बींस मंगाकर प्लांटेशन शुरू किया। वहीं कोपी लुवाक की बात करें तो इसकी शुरुआत 19वीं शताब्दी में हुई, जब डच लोगों ने इंडोनेशिया में लोकल वर्कर्स को कॉफी की खेती करने से रोका, तब उन मजदूरों ने सिवेट बिल्ली की पॉटी में निकली कॉफी बींस इकट्ठा कर, उसे साफ करने से सुखाने के प्रोसेस को पूरा किया और उसे बतौर कॉफी इस्तेमाल करना शुरू किया। इन कॉफी बींस का स्वाद दूसरे कॉफी बींस के मुकाबले टेस्टी होता है। तब से कोपी लुवाक कॉफी के चर्चे शुरू हुए।

भारत में कहां बनती है ये कॉफी?

कुर्ग कंसोलिडेटेड कमोडिटीज के फाउंडर नरेंद्र हेब्बर ने भास्कर वुमन से हुई खास बातचीत में बताया कि भारत में कोपी लुवाक की प्रोसेसिंग भारत में सिर्फ केवल कुर्ग (कर्नाटक) में होती है। मैंने इस काम की शुरुआत साल 2015 में की थी। कुर्ग का प्राकृतिक माहौल कुछ ऐसा है कि यहां सिवेट बिल्ली पाई जाती हैं, इसलिए मैंने यहां कोपी लुवाक कॉफी का काम शुरू किया। चूंकि ये कॉफी बेहद महंगी बिकती है, इसलिए दुनिया भर में कई जगहों पर सिवेट बिल्ली को कैद करके रखा जाता है। उन्हें खाने के लिए अधकच्ची कॉफी बींस दी जाती हैं, ताकि लोगों को दुनिया की सबसे महंगी कॉफी मिले, लेकिन हम ऐसा नहीं करते।

कैसे बनती है ये कॉफी?

चूंकि यहां सीवेट बिल्ली रहती है और कॉफी भी पैदावार होती है, तो ऐसे बींस जिन्हें ये बिल्ली खा जाती है और बाद में पॉटी के जरिए बाहर कर देती है, उन बींस को सभी प्रोसेस से गुजारना ही हमारा काम है। उन्होंने बताया कि हमने सिर्फ कोपी लुवाक कॉफी का प्रोसेसिंग प्लांट लगाया है, जहां इन कॉफी बींस को साफ करना, सुखाना, हलिंग (बींस के ऊपरी स्किन को निकालना) और पोलिश करने का काम किया जाता है। अपने इस काम की शुरुआत को लेकर उन्होंने कहा कि यह काम बहुत रिस्की था। लोगों की मानसिकता है कि अनाप-शनाप चीजों पर ढ़ेरों खर्च कर देंगे, लेकिन हजारों रूपए किलो की कॉफी खरीदने से परहेज करेंगे।

प्रोसेसिंग में लगता है कितना समय?

इस कॉफी को तैयार होने में तीन दिन लगते है। एक बार सिवेट बिल्ली इसे खाकर पॉटी कर दे, तो इसे दो दिनों तक उसी जगह पर छोड़ दिया जाता है। इतने समय में ये नैचुरली सूख जाती है और तीसरे दिन इसे धो-सुखाकर इसके ऊपर की लेयर निकाली जाती है, बींस को पॉलिश किया जाता है। कई स्टेज से गुजरने के बाद रॉ कॉफी बींस रोस्टेड कॉफी बनकर तैयार हो जाते है। उन्होंने बताया कि इस कॉफी का हमारी आंखों और स्किन पर पॉजिटिव असर होता है। इसमें मौजूद एंटी-ऑक्सीडेंट शरीर के लिए फायदेमंद साबित होते है, इस पर कई रिसर्च हो रहे हैं, जिससे इसके फायदों का पता चल सके।

क्यों है ये दुनिया की सबसे महंगी कॉफी?

इस कॉफी की कीमत पर बात करते हुए हेब्बर ने बताया कि भारत में इन कॉफी बींस की कीमत 9000 रूपए प्रति किलो है। वहीं इस कॉफी के एक कप कॉफी की कीमत 450 रूपए है. गल्फ कंट्रीज की बात करें, तो इस कॉफी का एक कप 3000 रूपए तक का मिलता है। वहीं विदेशों में ये 25 से 30 हजार रूपए प्रति किलो मिलती है। इसकी कीमत इतनी ज्यादा होने की वजह इसकी प्रोसेसिंग है। उन्होंने बताया कि 2 सालों में डेढ़ टन रॉ काफी प्रोसेस की, जो रोस्टेड बींस बनने तक सिर्फ 600 किलो रह गई। यानी कि इस कॉफी के कुल प्रोडक्शन का 40% हिस्सा ही बेचने लायक बच पाता है।

सिवेट की जान का कॉफी कनेक्शन

आपको ये जानकर हैरानी हो सकती है कि कुर्ग में ये यूनिट लगने से पहले तक लोग सिवेट बिल्ली का शिकार करके खाते थे। चूंकि लोगों को इसका स्वाद पसंद आता और उन्हें लगता था ये कि बिल्ली उनके कॉफी के खेत बर्बाद कर रही है। हालांकि इस प्रोसेसिंग यूनिट के लगने और सरकार की कड़ी मशक्कत के बाद लोगों में जागरूकता आई है कि इस बिल्ली से उनका नुकसान नहीं, बल्कि भला ही ही हो रहा है। इसलिए अब वहां जानवरों को मारने से जुड़े सख्त कानून है और सिवेट की अहमियत भी लोग समझने लगे हैं।