Hindi News

Magazine

Rasrang

What Would Modern day Prayer Be Like?

रसरंग में चिंतन: आधुनिक जमाने की प्रार्थना कैसी होगी?

गुणवंत शाह 6 दिन पहले



कॉपी लिंक

तस्वीर प्रतीकात्मक है।

बाल्यावस्था में हमें घर में एक वेदमंत्र कंठस्थ कराया गया था जो आज भी भीतर से कहीं अकुलाता है। वह मंत्र कुछ इस प्रकार है -

हे! ब्रह्मांड के देवता

हे! सृष्टि के रचयिता!

दुनिया में जो आपदाओं के कारक हैं,

हमें उनसे दूर रखें

और

शालीनता के कारकों को साथ रखें।

हजारों साल पहले जब वैदिक ऋषि ने इस मंत्र का उद्घोष किया होगा, तब पृथ्वी पर एक भी हिंदू, एक भी मुसलमान, एक भी ईसाई, एक भी बौद्ध या जैन मनुष्य नहीं था। तब केवल मानवों का ही वास था। इन मानवों को वेद के ऋषि ने 'अमृतस्य पुत्रा:' कहकर संबोधित किया था। पूरी मानवजाति उस समय वास्तव में 'सेक्युलर' थी। उस समय एक ही जाति थी, जिसे मानवता कहा गया।

आजकल मेरे हृदय में विशेष प्रकार की प्रार्थनाएं स्फुटित होती हैं। ये प्रार्थनाएं कैसी हो सकती है? प्रार्थना सबसे उत्तम 'टाइम-पास' है। एक बार मैंने पूर्व प्रधानमंत्री मोरारजी देसाई से एक प्रश्न किया था - आप तो स्वस्थ जीवन जी रहे हैं, तो आप अपना समय किस तरह से व्यतीत करते हैं? क्या आपको खालीपन नहीं खलता? ईश्वर भक्त मोरारजी देसाई का छोटा-सा जवाब था- प्रभुस्मरण होता रहे, तो समय कट ही जाता है।

आतंकवाद से त्रस्त देशों की यही विवशता है। इसी से आक्रांत होकर मेरी प्रार्थना में भी बदलाव आया है। अब इसमें नयापन आ गया है। मेरी प्रार्थना की बानगी देखें-

-हे! प्रभु, मैं तेरा आभार मानता हूं कि मेरा जन्म अफगानिस्तान में नहीं हुआ।

-हे! पिता, मुझे खुशी है कि मेरे परिवार का कोई भी सदस्य आजकल अफगानिस्तान में नहीं है।

-हे! जगतनियंता, वहां रहने वाली महिलाओं की दयनीय हालत टीवी पर देखने को मिली, उसे देखकर हृदय द्रवित हो गया। एक बुर्काधारी महिला को तालिबानी हंटर से मार रहे थे। उस महिला की चीखें सुनाई दे रही थीं। वह स्त्री किसी की मां, किसी की पत्नी, किसी की बहन, किसी की बेटी, किसी की बहू भी हो सकती है। उस महिला का आर्तनाद मुझे बेध गया।

मेरा हृदय मेरे पास है परवरदिगार। तेरा उपकार मानने के लिए मेरे पास शब्द नहीं हैं। आज तुम मेरे आंसुओं को स्वीकार कर लो।

महात्मा गांधी के जीवन का अंतिम महीना कैसा था? इसका उल्लेख उनके वंशज तुषार गांधी ने अपने किताब 'लेट अस किल गांधी' में किया है। इसमें उन्होंने लिखा है कि नोआखली में नंगे पांव चलते हुए गांधीजी एक ऐसे इलाके में पहुंचे, जहां मुसलमानों ने हिंदुओं के सभी घरों को जला दिया था। गांव में तनाव था। काफी प्रयासों के बाद एक सभा आयोजित की गई। इसमें बचे हुए हिंदू और कुछ नाराज मुसलमान शामिल हुए। परिस्थितियां काफी विस्फोटक थीं। इस सभा में निडर होकर गांधीजी ने एकता की हिमायत की। फिर एक निवेदन किया- मुस्लिम महिलाओं को बुर्के की होली जलानी चाहिए। उनकी इस बात का मुम्बई के मुसलमानों ने जोरदार विरोध किया। गांधीजी सर्वधर्म समभाव को मानने वाले संत थे। उनका सेक्युलरिज्म नपुंसक नहीं था। यदि उनमें डर होता, तो क्या प्रतिकूल परिस्थितियों में वे ऐसा बयान देते? यह विचारणीय है। लेकिन आज के अवसरवादी और वोटबैंकीय सेक्युलर बुद्धिजीवियों को यह बात कौन समझाएं?

- गुणवंत शाह, पद्मश्री से सम्मानित वरिष्ठ लेखक, साहित्यकार और विचारक