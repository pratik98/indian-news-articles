Hindi News

Women

10 Women Have Become Millionaires In KBC 13 Seasons, Know What Questions They Have To Face And Win A Huge Amount In Kaun Banega Crorepati

'कौन बनीं करोड़पति': KBC के 13 सीजन में अब तक 10 महिलाएं बनीं करोड़पति, जानिए- किन सवालों का सामना करके जीतीं बड़ी रकम

नई दिल्ली 2 दिन पहले



कॉपी लिंक

केबीसी सीजन-12 में दो महिलाएं बनी थीं करोड़पति

सीजन-13 की विनर हिमानी बुंदेल देख नहीं सकती

कौन बनेगा करोड़पति (केबीसी) के 13वें सीजन में जोधपुर की महिला ने 50 लाख रुपये जीते हैं। केबीसी के 13 सीजन में 10 महिलाएं करोड़पति बनकर निकली हैं। केबीसी का पहला सीजन साल 2000 में आया। तब से लेकर इस शो को लेकर देश में लोगों के काफी क्रेज रहा है।

छोटी-छोटी जगहों से आए लोगों ने अपनी जानकारी से सबको चौंकाया। शो को पहली महिला करोड़पति सीजन-4 में मिली। इस सीजन को होस्ट कर रहे थे बॉलीवुड बादशाह शाहरुख खान। राहत तस्लीम पहली महिला करोड़पति बनीं। राहत मेडिकल एग्जाम की तैयारी कर रही थीं। एक करोड़ राशि जीतने के बाद उन्होंने गिरिडीह में गारमेंट्स का शोरूम खोला। आइए जानते हैं उनके अलावा किन-किन महिलाओं ने केबीसी में बड़ी रकम जीती।

सुनमीत कौर

शो की दूसरी करोड़पति थीं सुनमीत कौर। सीजन-6 में उन्होंने एक करोड़ की राशि जीती। वो एक उभरती फैशन डिजानइर थीं लेकिन फैमिली प्रेशर की वजह से करियर छोड़ना पड़ा। फिर उन्होंने टिफिन सर्विस में किस्मत आजमाई जो कि असफल रहा। सुनमीत ने हार नहीं मानी और बाद एक कोचिंग सेंटर खोला जहां वो छात्रों का आत्मविश्वास और मनोबल बढ़ाती थीं। उनसे किया गया आखिरी सवाल था- दुनिया की दूसरी सबसे ऊंची पर्वत चोटी K2 पर सफलतापूर्वक चढ़ाई करने वाली पहली महिला कौन हैं?

अनामिका मजूमदार

जमशेदपुर की रहने वाली अनामिका मजूमदार एक हाउसवाइफ थीं। साथ ही 'फेथ इन इंडिया' नाम से अपना खुद का एनजीओ भी चलाती हैं। सीजन-9 में वो 7 करोड़ रुपये के लिए अंतिम सवाल तक पहुंचीं। लेकिन उन्होंने बिना रिस्क लिए एक करोड़ की जीती हुई राशि लेकर छोड़ा। उनसे पूछा गया सवाल था- इनमें से किस कलाकार को मुख्य रूप से भारत के संविधान का मूल दस्तावेज ‘रोशन करना’ का कार्य सौंपा गया था?

बबिता टाडे

केबीसी के सीजन-11 में तीन लोग करोड़पति बने। उनमें एक महिला भी शामिल थी। महाराष्ट्र अमरावती जिले की रहने वाली बबिता बेहद ही साधारण परिवार से तात्लुक रखती हैं। वो घर चलाने के लिए स्कूली बच्चों के लिए खिचड़ी बनाकर अपना गुजारा करती थीं। शो के दौरान उन्होंने बताया कि महीने की कमाई उनकी 1500 रुपये है। साधारण बैकग्राउंड होने के बाद भी बबिता नॉलेज के मामले में काफी आगे थी। उनसे किया गया सवाल था- मुगल शासक बहादुर शाह जफर के किस दरबारी कवि ने दास्तान-ए-गदर लिखी थी, जिसमें उन्होंने 1857 के विद्रोह के अपने निजी अनुभवों के बारे में लिखा था?

नाजिया नसीम और मोहिता शर्मा

केबीसी शो के सीजन-12 महिलाओं के नाम रहा। दो महिला शो की विनर बनीं। नाजिया शो की पहली करोड़पति थीं। झारखंड की रहने वाली नाजिया रॉयल इनफील्ड में बतौर कम्युनिकेशन मैनेजर काम करती हैं। नाजिया को केबीसी शो की सबसे इंटिलिजेंट कंटेस्टेंट कहना गलत नहीं होगा क्योंकि एक करोड़ की राशि जीतने के लिए उन्होंने एक भी लाइफ लाइन का इस्तेमाल नहीं किया था। खुद शो के होस्ट अमिताभ बच्चन भी इनके प्रतिभा के कायल हो गए थे। उनसे किया गया सवाल एक अभिनेत्री के सर्वश्रेष्‍ठ पार्श्‍व गायिका का राष्‍ट्रीय फिल्‍म पुरस्‍कार जीतने से संबंधित था?

एक करोड़ की राशि जीतने वाली शो की दूसरी विनर रहीं हिमाचल की मोहिता शर्मा। मोहिता आईपीएस ऑफिसर हैं और जम्मू-कश्मीर में पोस्टडेट। मोहिता के पति आईएफएस ऑफिसर हैं और केबीसी में जाना हमेशा से उनका सपना था। पति के सपने को मोहिता ने शो जीतकर पूरा किया। उनसे किया गया सवाल था- इनमें से किस विस्फोटक पदार्थ का पहली बार पेटेंट साल 1898 में जर्मन रसायनशास्त्री जॉर्ज फ्रेडरिक हेनिंग (German Chemist Georg Friedrich Henning) ने करवाया था जिसका इस्तेमाल द्वितीय विश्व युद्ध में किया गया था।

फिरोज फातिमा

फिरोज फातिमा सीजन-7 की पहली कंटेस्टेंट थीं, जो करोड़पति बनीं। वह उत्तर प्रदेश एक साधारण फैमिली से ताल्लुक रखती हैं। पैसों की कमी के वजह से उनको पढ़ाई बीच में छोड़नी पड़ी थी। फिरोज ने जीती हुई रकम का इस्तेमाल घर की हालत और लोन चुकाने के लिए किया जो उन्होंने पिता की बीमारी के समय ले रखा था।

मेघा पाटिल

मेघा एक हाउसवाइफ होने के साथ ही कैंसर सर्वाइवर थीं। साल 2014 में केबीसी के सीजन-8 में उन्होंने 1 करोड़ रुपये अपने नाम किए थे। जीती हुई राशि का इस्तेमाल उन्होंने अपने अस्पताल बिल के भुगतान और अपने बच्चों की शिक्षा के लिए पैसे में इस्तेमाल किया।

बिनिता जैन

गुवहाटी की रहने वाली बिनिता केबीसी सीजन-10 की पहली विनर रहीं। एक करोड़ की राशि के अलावा उन्होंने महिंद्रा मारजो भी जीती थी। शो के दौरान बिनिता ने अपनी लाइफ के स्ट्रगल के बारे में बताया। उनके पति काम के सिलसिले में 2003 में घर से गए और फिर कभी लौटे ही नहीं। घर चलाने के लिए बिनिता ने बच्चों को ट्यूशन पढ़ाना शुरु किया। उनकी मेहनत की वजह से 7 बच्चों के साथ शुरू हुआ सफर 125 बच्चों तक पहुंच गया।

हिमानी बुंदेल

आगरा की हिमानी बुंदेल सीजन-13 की पहली करोड़पति हैं। 25 साल की हिमानी देख नहीं सकती हैं। हिमानी एक करोड़ रुपए जीतकर शो के अंतिम सवाल तक पहुंची लेकिन उन्होंने सात करोड़ की राशि के लिए जोखिम नहीं उठाया। उनसे किया गया सवाल था- द्वितीय विश्व युद्ध के दौरान फ्रांस में ब्रिटेन के लिए एक जासूस के रूप में काम करने के लिए नूर इनायत खान ने किस उपनाम इस्तेमाल किया था?