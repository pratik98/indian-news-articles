Hindi News

National

Breaking News LIVE Updates | Dainik Bhaskar Breaking News Headlines Today, India And World Latest Pictures Videos

भास्कर LIVE अपडेट्स: चुनाव आयोग ने लोक जनशक्ति पार्टी के सिंबल पर रोक लगाई, चिराग और पशुपति की कलह के चलते कार्रवाई

चिराग पासवान और पशुपति कुमार पारस के गुटों के बीच पार्टी पर दावेदारी को लेकर तनातनी चल रही है।

इलेक्शन कमीशन ने लोक जनशक्ति पार्टी के चुनाव चिन्ह पर रोक लगा दी है। आयोग ने यह फैसला चिराग पासवान और पशुपति कुमार पारस के बीच चल रहे विवाद के बीच लिया है। आयोग ने कहा कि चिराग या पशुपति में से कोई भी गुट LJP के सिंबल का इस्तेमाल नहीं कर पाएगा।

चुनाव आयोग ने दोनों ही पक्षों को अंतरिम हल निकालने के लिए कहा है। आयोग ने कहा कि दोनों गुट अपने-अपने पक्षों के नाम और चिन्हों का चयन कर लें, जो कि उनके उम्मीदवारों को दिए जा सके। बता दें कि लोजपा का पारंपरिक चुनाव चिन्ह बंगला है।

आज की अन्य प्रमुख खबरें...

ATS ने दिल्ली एयरपोर्ट से बांग्लादेशी नागरिक को गिरफ्तार किया

महाराष्ट्र ATS (एंटी टेररिज्म स्क्वॉड) ने दिल्ली एयरपोर्ट से एक बांग्लादेशी नागरिक को गिरफ्तार किया है। ATS ने बताया कि इसने फर्जी भारतीय पासपोर्ट पर विदेश यात्रा की थी। शारजाह से आने पर उसे पकड़ लिया गया। अदालत ने उसे 8 अक्टूबर तक ATS की हिरासत में भेज दिया है।

CM योगी बोले- दो बहनें पढ़ रही हैं तो एक की फीस माफ हो

उत्तर प्रदेश के मुख्यमंत्री योगी आदित्यनाथ ने लखनऊ में UP पुलिस मुख्यालय में पदक अलंकरण समारोह में हिस्सा लिया। इस दौरान उन्होंने कहा कि ऐसे निजी स्कूल और कॉलेज जिनमें एक ही परिवार की दो और दो से अधिक बालिकाएं पढ़ रही हैं, अगर वे बहने हैं तो एक बहन की फीस माफ करने की कार्यवाही करेंगे। अगर नहीं करते हैं तो विभाग को इस पर विचार करना चाहिए। यह कोरोना में उनके अभिभावकों को मदद करेगा।

सिद्धू बोले- कोई पद रहे या न रहे, राहुल और प्रियंका जी के साथ खड़ा रहूंगा

पंजाब में जारी राजनीतिक उठापटक के बीच नवजोत सिंह सिद्धू का बयान सामने आया है। उन्होंने शनिवार को कहा है कि मैं गांधीजी और शास्त्री जी के बताए रास्तों पर चलता रहूंगा। किसी पद पर रहूं या न रहूं हमेशा राहुल गांधी और प्रियंका गांधी के साथ खड़ा रहूंगा। बुरी ताकतें मुझे हराने की चाहे जितनी भी कोशिश कर लें, मैं पॉजिटिविटी के साथ पंजाब को जिताउंगा। पंजाबियत और हर पंजाबी की जीत होगी। पूरी खबर यहां पढ़ें...

देश में कोरोना वैक्सीन लगवाने वालों की संख्या 90 करोड़ से ज्यादा हुई

भारत में अब तक 90 करोड़ से ज्यादा लोगों को कोरोना वैक्सीन लगी चुकी है। केंद्रीय स्वास्थ्य मंत्री मनसुख मांडविया ने ट्वीट करके शनिवार को यह जानकारी दी। मांडविया ने कहा कि श्री शास्त्री जी ने 'जय जवान - जय किसान' का नारा दिया था। श्रद्धेय अटल जी ने 'जय विज्ञान' जोड़ा। PM मोदी ने 'जय अनुसंधान' का नारा दिया। आज अनुसंधान का परिणाम यह कोरोना वैक्सीन है।

देश में अब तक 24 करोड़ से ज्यादा लोगों को वैक्सीन की दोनों डोज लगी चुकी है, जबकि 65 करोड़ से ज्यादा लोगों ने एक टीका लगवाया है। पूरी खबर यहां पढ़ें...

हरियाणा CM के घर के बाहर किसानों ने बैरिकेड तोड़े

हरियाणा के करनाल जिले में किसानों ने आज दोपहर CM आवास का घेराव किया। इस दौरान किसानों और पुलिस के बीच झड़प हुई। प्रदर्शनकारियों ने बैरिकेड्स तोड़ दिए। पुलिसकर्मियों ने उनके खिलाफ वाटर कैनन का इस्तेमाल किया। किसान प्रति एकड़ 25 क्विंटल धान की खरीद 11 अक्टूबर से करने के सरकार के फैसले से भड़के हुए हैं।

इसी कारण किसान सभी विधायकों और सांसदों का घेराव करने का ऐलान किया है। सबसे पहले किसान CM मनोहर लाल के आवास के बाहर धान से भरी ट्रालियां को लेकर पहुंचे। वहीं, भाजपा विधायक असीम गोयल के घर के बाहर शनिवार को भारी संख्या में प्रदर्शनकारी किसान इकट्ठा हुए। पूरी खबर यहां पढ़ें...

नॉर्थ कोरिया ने एंटी-एयरक्राफ्ट मिसाइल का परीक्षण किया

उत्तर कोरिया ने एक नई एंटी-एयरक्राफ्ट मिसाइल का परीक्षण किया है। हाल के दिनों में नॉर्थ कोरिया का यह ऐसा चौथा मिसाइल टेस्ट है। एक्सपर्ट्स का मानना है कि कोरिया रणनीति के तहत ऐसा कर रहा है, जिसका मकसद उस पर लगी पाबंदियों से राहत पाना है।

इस हफ्ते उत्तर कोरिया का यह दूसरा वेपन टेस्ट है। इससे पहले मंगलवार को कोरिया ने हाइपरसोनिक मिसाइल का परीक्षण किया था। हाल के दिनों में उत्तर कोरिया ने परमाणु क्षमता से लैस बैलिस्टिक मिसाइल और क्रूज मिसाइल भी दागी है।

चक्रवाती तूफान शाहीन पाकिस्तान की ओर बढ़ा

गुजरात में तूफान और बारिश की स्थिति को ध्यान में रखते हुए आगामी 2 अक्टूबर तक मौसम विभाग द्वारा अलर्ट घोषित किया गया है। अरब सागर में बना शाहीन तूफान अब पाकिस्तान की तरफ मुड़ गया है, जिसके कारण राज्य में चक्रवात का संकट टल गया है। हालांकि, अभी भी सौराष्ट्र और कच्छ में तेज हवाओं के साथ भारी बरसात की चेतावनी जारी है। पूरी खबर यहां पढ़ें...

MP में प्राइवेट स्कूल मनमानी फीस नहीं ले सकते

मध्यप्रदेश में प्राइवेट स्कूलों की फीस को लेकर हाईकोर्ट ने सरकार से जानकारी मांगी है। हाईकोर्ट की जबलपुर खंडपीठ में सुनवाई हुई। मध्यप्रदेश हाईकोर्ट के नवंबर 2020 के आदेश को सही माना है। कोर्ट ने सभी निजी स्कूलों द्वारा ली जा रही फीस को सार्वजनिक करने का आदेश दिया है। पूरी खबर यहां पढ़ें...

कंगना के खिलाफ मानहानि केस में 18 अक्टूबर को अगली सुनवाई

जावेद अख्तर मानहानि केस की सुनवाई अब 18 अक्टूबर को होगी। प्रभारी मुख्य मेट्रोपॉलिटिन मजिस्ट्रेट ने मानहानि मामले को स्थानांतरित करने के लिए कंगना रनौत की याचिका पर अंधेरी न्यायाधीश की टिप्पणी मांगी है, जिसमें कंगना ने कहा था कि उनका अंधेरी की अदालत से विश्वास खत्म हो गया है। इससे पहले 21 सितंबर को अदालत में पहली बार जावेद अख्तर और कंगना रनौत का इस केस को लेकर आमना-सामना हुआ था। इस दौरान दोनों ने ही एक-दूसरे से बात नहीं की थी। पूरी खबर यहां पढ़ें...

लगातार तीसरे दिन बढ़े पेट्रोल-डीजल के दाम

अंतरराष्ट्रीय बाजार में कच्चे तेल की कीमतें बढ़ने से देशभर में पेट्रोल-डीजल के दाम और बढ़ गए हैं। भारतीय तेल कंपनियों ने शनिवार को लगातार तीसरे दिन पेट्रोल और डीजल की कीमतों में इजाफा किया है। घरेलू बाजार में सरकारी तेल कंपनियों ने आज डीजल के दाम में 30 पैसे प्रति लीटर तक की बढ़ोतरी की है, वहीं पेट्रोल 25 पैसे प्रति लीटर तक महंगा हुआ है। पूरी खबर यहां पढ़ें...

कांग्रेसी विधायकों का दिल्ली में शक्ति प्रदर्शन 2.0

छत्तीसगढ़ कांग्रेस के दूसरे शक्ति प्रदर्शन का मंच तैयार हो गया है। शुक्रवार से आज सुबह तक 13 विधायक दिल्ली रवाना हुए हैं। 10 विधायक दिल्ली में पहले से मौजूद हैं। शाम तक कुछ अन्य विधायकों के दिल्ली जाने की सूचना है। कांग्रेस विधायकों का पहला जत्था बुधवार को दिल्ली पहुंचा था। तब से प्रदेश की राजनीति गर्म है। उधर, दुर्ग में स्वास्थ्य मंत्री टीएस सिंहदेव ने कहा कि सभी 70 के 70 विधायक एक राय हैं। जो हाईकमान कहेगा, सभी मानेंगे। पूरी खबर यहां पढ़ें...

एमएम नरवणे बोले- भारत-चीन सीमा पर 6 महीने से हालात सामान्य

भारत-चीन सीमा पर गतिरोध को लेकर सेना प्रमुख एमएम नरवणे ने कहा कि पिछले 6 महीनों में स्थिति काफी सामान्य रही है। हमें उम्मीद है कि अक्टूबर के दूसरे हफ्ते में 13वें दौर की बातचीत होगी और हम डिसएंगेजमेंट को लेकर सहमति बन पाएगी। धीरे-धीरे गतिरोध के सभी मसले हल हो जाएंगे। मेरा मानना है कि हम अपने मतभेदों को बातचीत के जरिए सुलझा सकते हैं। मुझे आशा है कि पॉजिटिव नतीजे हासिल होंगे।

नरवणे ने कहा कि फरवरी से जून के अंत तक पाकिस्तान की सेना ने संघर्ष विराम का उल्लंघन नहीं किया। लेकिन हाल ही में घुसपैठ के प्रयासों में बढ़ोतरी हुई है। 10 दिनों में दो बार संघर्षविराम का उल्लंघन हो चुका है। स्थिति फरवरी से पहले के दिनों में वापस आ रही है। पूरी खबर यहां पढ़ें...

दुनिया भर में कोरोना से 50 लाख से ज्यादा मौतें

दुनिया भर में कोरोना वायरस के संक्रमण से मरने वालों की संख्या 50 लाख को पार कर गई है। रॉयटर्स के विश्लेषण के मुताबिक, कोविड से मौतों की संख्या के 25 लाख पहुंचने में एक साल का समय लगा, जबकि अगली 25 लाख मौतें 236 दिन में हुईं।

कोरोना की सबसे ज्यादा मार अमेरिका पर पड़ी है। यहां कोविड से मरने वालों की संख्या 7 लाख से ज्यादा हो गई है। जॉन्स हॉपकिन्स यूनिवर्सिटी के आंकड़ों के अनुसार, US में 108 दिन पहले यह आंकड़ा 6 लाख पहुंचा था। कोविड के डेल्टा वैरिएंट की वजह से अमेरिका में एक बार फिर से हालात बिगड़े हैं। कोरोना संक्रमितों, अस्पताल में भर्ती होने वालों और मृतकों की संख्या बढ़ी है। वैक्सीन न लगवाने वालों को भी इस हालात के लिए जिम्मेदार बताया जा रहा है।

देश में कोरोना के एक्टिव केस 197 दिन में सबसे कम

देश में पिछले 24 घंटे में कोरोना के 24,354 नए मामले सामने आए हैं। फिलहाल सक्रिय मामलों की कुल संख्या 2,73,889 है, जो कि 197 दिनों में सबसे कम है। देश में शुक्रवार को कोरोना वायरस के लिए 14,29,258 सैंपल टेस्ट किए गए। अब तक कुल 57.19 करोड़ सैंपल टेस्ट किए जा चुके हैं।

हरीश रावत की पंजाब प्रभारी से छुट्‌टी की तैयारी

पंजाब कांग्रेस में मची कलह की आंच प्रभारी पद तक पहुंच गई है, जिससे हरीश रावत की पंजाब कांग्रेस प्रभारी पद से छुट्‌टी की तैयारी हो चुकी है। उनकी जगह राजस्थान सरकार में मंत्री हरीश चौधरी को यह जिम्मेदारी मिलेगी। पंजाब कांग्रेस के झगड़े को रावत सही ढंग से हैंडल नहीं कर पाए। वहीं, बार-बार उनके विवादित बयान से पार्टी में कलह बढ़ती चली गई। इसे देखते हुए हाईकमान यह फैसला कर सकता है। पूरी खबर यहां पढ़ें...

अरुणाचल प्रदेश में 4.1 तीव्रता का भूकंप

अरुणाचल प्रदेश के बासर में शनिवार को भूकंप के झटके महसूस किए गए। रिक्टर पैमाने पर इसकी तीव्रता 4.1 रही। नेशनल सेंटर फॉर सिस्मोलॉजी के मुताबिक, आज सुबह 10:15 बजे भूकंप के झटके से धरती कांपी। अभी तक किसी तरह के जानमाल के नुकसान की खबर नहीं है।

अनिल विज बोले- किसान आंदोलन हिंसक होता जा रहा

हरियाणा के गृह मंत्री अनिल विज ने ट्वीट करके कहा कि किसान आंदोलन दिन-प्रतिदिन हिंसक होता जा रहा है। महात्मा गांधी के देश मे हिंसक आंदोलन की इजाजत नहीं दी जा सकती। किसान नेता अपने आंदोलन को संयम में रखें।

PM मोदी ने महात्मा गांधी-लाल बहादुर शास्त्री को श्रद्धांजलि दी

लाल बहादुर शास्त्री की समाधि स्थल पर फूल चढ़ाते PM मोदी।

महात्मा गांधी की 152वीं जयंती पर प्रधानमंत्री नरेंद्र मोदी ने राजघाट जाकर बापू को श्रद्धांजलि दी। इसके बाद पीएम मोदी विजय घाट पहुंचे और वहां पूर्व प्रधानमंत्री लाल बहादुर शास्त्री को भी श्रद्धांजलि दी। आज उनकी 117वीं जयंती है। मोदी ने ट्वीट करके कहा कि राष्ट्रपिता महात्मा गांधी को उनकी जन्म-जयंती पर विनम्र श्रद्धांजलि। पूज्य बापू का जीवन और आदर्श देश की हर पीढ़ी को कर्तव्य पथ पर चलने के लिए प्रेरित करता रहेगा।

मोदी ने ट्वीट किया, "पूर्व प्रधानमंत्री लाल बहादुर शास्त्री जी को उनकी जयंती पर शत-शत नमन। मूल्यों और सिद्धांतों पर आधारित उनका जीवन देशवासियों के लिए हमेशा प्रेरणास्रोत बना रहेगा।"

लाल बहादुर शास्त्री के बेटे ने पिता को श्रद्धांजलि दी

पूर्व प्रधानमंत्री लाल बहादुर शास्त्री की जयंती पर उनके बेटे अनिल शास्त्री ने विजयघाट पहुंचकर उन्हें श्रद्धांजलि अर्पित की।

सोनिया गांधी ने बापू को दी श्रद्धांजलि

कांग्रेस की अंतरिम अध्यक्ष सोनिया गांधी ने राजघाट पर महात्मा गांधी को फूल अर्पित कर उन्हें श्रद्धांजलि दी।

राहुल गांधी ने लाल बहादुर शास्त्री को श्रद्धांजलि दी

कांग्रेस नेता राहुल गांधी ने विजय घाट पहुंचकर पूर्व प्रधानमंत्री लाल बहादुर शास्त्री की जयंती पर उन्हें श्रद्धांजलि अर्पित की।

पंचायत चुनाव के दूसरे चरण की सीटों पर मतगणना

बिहार पंचायत चुनाव में दूसरे चरण की 676 पंचायतों के लिए आज नतीजे का दिन है। शुक्रवार सुबह आठ बजे से इन पंचायतों के लिए मतगणना शुरू हुई। रात आठ बजे तक 405 पंचायतों के रिजल्ट आ गए थे। अब तक 11 जिलों के 23 जिला परिषद सदस्य की सीटों पर नतीजे घोषित हो चुके हैं। अधिकांश मुख्य पदों के नतीजे आ चुके हैं। हालांकि अभी भी कई जगह मतगणना जारी है। बाकी बची सीटों के सभी पदों के अंतिम नतीजे शनिवार शाम तक आने की उम्मीद है। पूरी खबर यहां पढ़ें...

कानपुर में सपा नेता को दौड़ाकर मारी तीन गोली

उत्तर प्रदेश के कानपुर में एक सनसनीखेज मामला सामने आया है। यहां शुक्रवार रात कार सवार सपा नेता ने अपनी ही पार्टी की विंग युवजन सभा के जिला उपाध्यक्ष हर्ष यादव को बीच चौराहे पर दौड़ाकर गोली मार दी। इसके बाद हूटर बजाते हुए मौके से भाग निकला। यह देख हर्ष के साथी सन्न रह गए। आनन-फानन में उसे स्कूटी पर हर्ष को लादकर अस्पताल ले गए, लेकिन उसने दम तोड़ दिया। पूरी खबर यहां पढ़ें...