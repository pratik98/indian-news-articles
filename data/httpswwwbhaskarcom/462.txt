Hindi News

Magazine

Rasrang

Dev Anand: Full Of Petty Manners, Heroines Felt Safe With Him

रसरंग में टॉकिंग पॉइंट: देव आनंद : छोटे-छोटे शिष्टाचारों से भरे थे, नायिकाएं उनके साथ सुरक्षित महसूस करती थीं

भावना सोमाया 6 दिन पहले



कॉपी लिंक

एक दुर्लभ तस्वीर में देव आनंद पत्नी कल्पना कार्तिक और दोनों बच्चों के साथ। आज (26 सितंबर) देव आनंद की जयंती है।

मुझे आज भी वह दिन याद है जब मैं देव आनंद से उनके पुराने नवकेतन कार्यालय में पहली बार मिली थी। सांताक्रूज में खीरा नगर एक ग्लैमर स्पॉट इसीलिए बन गया था, क्योंकि उस इलाके में देव आनंद का अपना प्रोडक्शन ऑफिस था। 70 के दशक के उत्तरार्ध में जब मैं पत्रकारिता में बिल्कुल आई ही थी, उस समय मेरे संपादक ने मुझे देव आनंद के कार्यालय से कुछ तस्वीरें लेने के लिए भेजा था। बाहर से लाल रंग में पुती अजीब-सी सीढ़ियां चढ़कर मैं नवकेतन लॉबी के अंदर गई। वहां रंग उतरी एक दीवार के सहारे एक पुराना-सा सोफा लगा हुआ था। मैं उसी पर बैठकर इंतजार करने लगी। मैं सोच रही थी कि क्या सभी स्टार्स के कार्यालय इतने ही साधारण होते हैं।

कुछ मिनटों के बाद मुझे मेगा स्टार के कैबिन के अंदर ले जाया गया। वहां देखा कि देव आनंद लकड़ी की एक बड़ी-सी डेस्क के पीछे फाइलों व अखबारों पर नजरें झुकाए हुए बैठे थे। मुझे देखते ही उन्होंने अखबारों को एक तरफ धकेल दिया और मुझसे हाथ मिलाने के लिए अपनी कुर्सी से उठ गए। उनकी आंखों की चमक और मुस्कान से कमरे में ताजगी आ गई। उन्होंने मुझसे कहा, 'मेरी मेज पर इस अस्त-व्यस्तता पर ध्यान मत दो, क्योंकि यह अस्त-व्यस्तता मेरी रचनात्मकता का हिस्सा है। मैं कभी भी अपनी डेस्क को हमेशा साफ रखने में विश्वास नहीं करता हूं, क्योंकि यह रचनात्मक ऊर्जा की बर्बादी है। आप क्या सोचती हैं?'

मैं उन्हें एकटक देखती ही रही क्योंकि इससे पहले तक उनके स्तर के किसी भी प्रोफेशनल ने किसी भी विषय पर मेरी राय नहीं मांगी थी। फिर वे अपनी कुर्सी पर बैठ गए और उन तस्वीरों को खोजने लगे, जिनका उन्होंने वादा किया था। साथ ही वे मेरे सवालों के जवाब भी देते गए। देव आनंद जब बोलते, तब अपनी आंखें बंद कर लेते। वे इतना जोश से बोलते कि अन्य लोगों की जिंदगी में भी जोश भर देते। मैं अभिनेता से प्रभावित होकर घर आई। बाद में मैंने पाया कि जो भी उनके संपर्क में आता, उनका सभी लोगों पर ऐसा ही प्रभाव रहता था।

कहा जाता है कि शबाना आज़मी जो काफी पहले ही मुख्य भूमिकाओं में आने लगी थीं, उनका देव आनंद की नई फिल्म 'इश्क़ इश्क इश्क़' में एक छोटी-सी भूमिका करने का कोई इरादा नहीं था। लेकिन उनके कार्यालय में प्रवेश करने के पांच मिनट के बाद ही आज़मी ने उसके लिए हामी भर दी थी। शबाना कहती हैं, देवसाहब में इतना आकर्षण था कि मैं मना ही नहीं कर पाई। नीतू सिंह ने एक बार खुलासा किया था कि ऋषि कपूर उन दिनों देव आनंद के प्रति इतने जुनूनी थे कि वे किसी भी तरह उनसे मिलने के मौके ढूंढा करते थे, क्योंकि देव साहब हर उस व्यक्ति को खास महसूस कराते, जिससे वे मिलते थे। अभिनेता उनसे बहुत स्नेह करते थे और उनकी नायिकाएं उनके साथ सुरक्षित महसूस करती थीं।

देव आनंद जब तक जीवित रहे, मीडिया के पसंदीदा बने रहे, क्योंकि वे स्वयं अच्छा लिखते थे और पत्रकारों के साथ दिलचस्पी से मिलते थे। अस्सी के दशक के उत्तरार्ध में देव आनंद ने सांताक्रूज़ से अपना कार्यालय पाली हिल स्थानांतरित कर दिया। वहां उनका 'आनंद बंगला' हमेशा खुला रहता था। जब मर्जी होती, हम वहां पहुंच जाते। अगर देव साहब के पास समय होता तो वे हमारे सवालों के जवाब भी देते। अन्य स्टारों के विपरीत वे अखबारों/पत्रिकाओं के बजाय पत्रकारों को व्यक्तिगत तरजीह ज्यादा दिया करते थे। देव आनंद एकमात्र सुपरस्टार हैं, जो अपाइंटमेंट फिक्स करते समय स्वयं पत्रकारों से पूछते थे कि अमुक समय उनके लिए सुविधाजनक रहेगा या नहीं। ऐसा किसी ने नहीं किया। देव आनंद अपनी पार्टियों के लिए आमंत्रित करने के लिए व्यक्तिगत रूप से खुद फोन करते थे और यह भी सुनिश्चित करते थे कि गेट पर स्वागत करने के लिए कोई ना कोई रहे। ये छोटी-छोटी बातें हैं, लेकिन दुर्लभ हैं और देव आनंद ऐसे शिष्टाचारों से भरे हुए थे, जिन्होंने उन्हें इतना खास बनाया।

- भावना सोमाया, जानी-मानी फिल्म लेखिका, समीक्षक और इतिहासकार