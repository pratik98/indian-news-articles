Hindi News

Local

Chhattisgarh

Bilaspur

Ambikapur

Chhattisgarh Police Training School Bus Carrying Soldiers Overturned In Mainpat, Ambikapur; Going For CM Bhupesh Baghel Duty In Mungei

छत्तीसगढ़ में जवानों से भरी बस पलटी: 38 जवानों को CM ड्यूटी के लिए ले जा रही बस मैनपाट के पास 15 फीट गहरी खाई में गिरी; 12 घायल, 4 गंभीर

4 जवानों की हालत गंभीर बताई जा रही है। उन्हें अंबिकापुर मेडिकल कॉलेज रेफर किया गया है।

छत्तीसगढ़ के मैनपाट में शनिवार सुबह ट्रेनी पुलिस जवानों से भरी बस सड़क किनारे 15 फीट गहरी खाई में जा गिरी। हादसे में 12 जवान घायल हुए हैं। इनमें से 4 जवानों की हालत गंभीर बताई जा रही है। उन्हें अंबिकापुर मेडिकल कॉलेज रेफर किया गया है। यह सभी जवान मुंगेली में होने वाले मुख्यमंत्री भूपेश बघेल के कार्यक्रम में ड्यूटी के लिए जा रहे थे।

मोड़ पर बस बेकाबू होकर पलट गई और सड़क किनारे खाई में लुढ़कती चली गई।

जानकारी के मुताबिक, मैनपाट स्थित पुलिस ट्रेनिंग स्कूल से 38 ट्रेनी जवानों को लेकर बस मुंगेली जा रही थी। इसी दौरान अमगांव के पास मोड़ पर बेकाबू होकर पलट गई और सड़क किनारे खाई में लुढ़कती चली गई। गनीमत रही कि नीचे जाकर बस पेड़ में फंस गई। राहगीरों ने हादसा होते देखा तो पुलिस को सूचना दी। इसके बाद जवानों को बाहर निकाला गया और अस्पताल भेजा गया।

हादसे के बाद साथी जवानों को संभालते ट्रेनी पुलिसकर्मी।

पुलिस बोली- तेज रफ्तार थी बस, ड्राइवर ने कहा, ब्रेक फेल हुआ

पुलिस का कहना है कि चालक बस को काफी तेज रफ्तार में चला रहा था। इसके चलते मोड़ पर अनियंत्रित हो गई और चालक संभाल नहीं पाया। हादसे में जवानों को ज्यादा चोट नहीं आई है। वहीं, बस चालक मुंगेलीलाल का कहना है कि बस का ब्रेक फेल हो गया था। इसके चलते वह नियंत्रित नहीं कर सका। हालांकि, बस चालक पूरी तरह से सुरक्षित है। उसे चोट नहीं आई है। PTS के SP रवि कुमार ने कहा कि सभी जवान ठीक हैं।

PTS के 150 जवानों की लगी ड्यूटी

पुलिस ट्रेनिंग स्कूल से 150 जवानों को सीएम के कार्यक्रम के लिए मांगा गया था। इसके लिए मुंगेली से ही 4 प्राइवेट बसें भेजी गईं। इनमें से 2 बसें कल रात को करीब 70-80 जवानों को लेकर लौट गईं। दो बसें शनिवार सुबह जवानों को लेकर जा रही थीं। इनमें जो बस पीछे थी वह अनियंत्रित होकर पलटी। ड्राइवर का कहना है कि बस का ब्रेक फेल हुआ।

ड्राइवर ने रातभर चलाई थी बस

एसपी का कहना है कि ड्राइवर मैदानी इलाके में बस चलाना जानता है। पहाड़ी इलाके में बस पर नियंत्रण नहीं रख सका। वह मुंगेली से रात भर बस चलाकर सुबह ही PTS पहुंचा था। रास्ते में नींद न आए, इसके लिए भी उसे नहाने और खाना खिलाने के बाद रवाना किया गया। बाकी हादसे को लेकर पुलिस जांच कर रही है।