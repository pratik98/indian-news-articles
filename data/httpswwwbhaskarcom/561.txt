Hindi News

Db original

BJP Is Seeing Its Defeat, So It Wants To Mislead People In The Name Of Bharat Tere Tukde Honge, But The Public Will Answer It.

जिग्नेश मेवाणी का इंटरव्यू: दलित नेता ने कहा- BJP को हार दिख रही, इसलिए लोगों को 'भारत तेरे टुकड़े होंगे' के नाम पर भटका रही, जनता जवाब देगी

नई दिल्ली 2 दिन पहले लेखक: रवि यादव



कॉपी लिंक

वीडियो

गुजरात के दलित कार्यकर्ता और विधायक जिग्नेश मेवाणी औपचारिक रूप से भले ही कांग्रेस में शामिल नहीं हो पाए, लेकिन वैचारिक रूप से वे पार्टी से जुड़ गए हैं। मंगलवार को कन्हैया कुमार के साथ ही पार्टी में उनकी भी एंट्री होनी थी, लेकिन तकनीकी वजहों से वे पार्टी जॉइन नहीं कर सके। उन्होंने कहा कि निर्दलीय विधायक होने के चलते मैं फिलहाल कांग्रेस में शामिल नहीं हो पा रहा हूं, लेकिन जल्द ही पार्टी जॉइन करूंगा। अगला विधानसभा चुनाव कांग्रेस के सिंबल पर ही लड़ूंगा।

दरअसल गुजरात में कांग्रेस के पास कोई बड़ा युवा चेहरा नहीं था, खास करके दलित समुदाय से। इसलिए चुनाव से ठीक पहले पार्टी जिग्नेश के सहारे अपनी पैठ बनाने में जुटी है। इसे लेकर दैनिक भास्कर ने जिग्नेश मेवाणी से बात की। पढ़िए बातचीत के प्रमुख अंश...

सवाल: कई बड़े नेता कांग्रेस छोड़ रहे हैं, ऐसे में आप कांग्रेस में क्यों शामिल हो रहे हैं?

जवाब: मैं संविधान बचाने की मुहिम में कांग्रेस में शामिल हो रहा हूं। मेरे और कन्हैया के पार्टी में आने के बाद हम पहले से अधिक मजबूत होंगे। अभी यहां हर राज्य से जो लोग पार्टी दफ्तर पहुंचे हैं, भीड़ लगी है। इससे देशभर में मजबूत संदेश जाएगा और लाखों युवा पार्टी में शामिल होंगे। अब तो हार्दिक पटेल भी अपने साथ हैं। मुझे पूरी उम्मीद है कि आने वाले चुनाव में हम गुजरात में भाजपा को हराएंगे और 2024 के लिए रास्ता निकालेंगे। पिछले चुनाव में जो कमी रह गई थी, वो इस बार नहीं होगी। हम लोग बेरोजगारी, महंगाई और स्वास्थ्य जैसे असल मुद्दों की बात करेंगे, इसको लेकर आंदोलन करेंगे।

मंगलवार को कांग्रेस सांसद राहुल गांधी से मुलाकात करते हुए निर्दलीय विधायक और गुजरात के दलित नेता जिग्नेश मेवाणी।

सवाल: भाजपा का कहना है कि 'भारत तेरे टुकड़े होंगे' गैंग अब कांग्रेस में आ गया है।

जवाब: भाजपा को अब आने वाले चुनाव में अपनी हार नजर आ रही है। उसे गुजरात की हार के बाद लोकसभा के चुनाव में भी हार का सामना करना पड़ेगा। इसलिए वह लोगों को मुद्दों से भटकाने का काम कर रही है। जनता इसका जवाब सही समय पर देगी।

सवाल: पांच राज्यों में होने वाले चुनाव को लेकर क्या कहेंगे?

जवाब: अभी इस पर मैं कुछ नहीं कहूंगा। अभी इस पर बोलना जल्दबाजी होगी।

जिग्नेश से जैसे ही हमारी बातचीत खत्म हुई, एक सफेद बाल वाले बुजुर्ग ने पीछे से हमें टोका। पूछने पर बताया कि वे जिग्नेश के पिता हैं। पहले तो यकीन नहीं हुआ, लेकिन उन्होंने जब जोर देकर कहा कि मैं ही जिग्नेश का पिता नटवर लाल उर्फ नटूं भाई मेरा नाम है। इसके बाद हम भीड़ से अलग हुए और बेटे के कांग्रेस में शामिल होने को लेकर उनसे बातचीत की। पढ़िए उन्होंने क्या कहा...

सवाल: आपका बेटा कांग्रेस में शामिल हो रहा है, आपकी क्या राय है?

जवाब: किसी राजनीति से मेरा संबंध नहीं है। मैं तो अपने बेटे से बस इतना ही कहता हूं कि जो करो सच करो, गरीबों के लिए करो। राजनीति का उद्देश्य पैसा नहीं होना चाहिए।

मंगलवार को कन्हैया कुमार कांग्रेस में शामिल हुए। उसके बाद उन्होंने राहुल गांधी से मुलाकात की। इस दौरान हार्दिक पटेल और जिग्नेश मेवाणी भी मौजूद रहे।

सवाल: आपके बेटे पर भाजपा देश विरोधी का तमगा लगा रही है, आप इसे कैसे देखते हैं?

जवाब: हमने कभी सोचा ही नहीं है कि हम कभी देश के खिलाफ कोई बात बोलेंगे। हम कोई गलत काम कभी भी नहीं करेंगे। ये सब भाजपा की चाल है।

सवाल: आज बेटे के चारों तरफ भीड़ जुटी है, आपको कैसा लग रहा है?

जवाब: यह सब देखकर मुझे काफी खुशी हो रही है। इससे अधिक मुझे कुछ नहीं चाहिए। आगे मेरा बेटा क्या बनेगा, इसके बारे में नहीं सोचा है। मैं तो उसे बस हमेशा यही सीख देता हूं कि वह गरीबों के लिए काम करता रहे।

सवाल: क्या आपके बेटे ने कांग्रेस में शामिल होने से पहले आपसे राय ली थी?

जवाब: हां, दो हफ्ते पहले वह घर पर आया था। मुझसे और अपनी मां से मुलाकात की थी। तब उसने बताया था कि वह कांग्रेस में शामिल हो रहा है। मैं तो रिटायर हो चुका हूं, लेकिन बेटा राजनीति में लगा है। मुझे खुशी है कि वह कांग्रेस में शामिल हो रहा है। हम लोग तो कई पीढ़ियों से कांग्रेसी ही रहे हैं।