Hindi News

Madhurima

Avoid These Common Makeup related Mistakes And Be Wise While Shopping Online

सौंदर्य-सतर्कता: मेकअप से जुड़ी इन सामान्य ग़लतियों से बचें और ऑनलाइन ख़रीदारी करते समय साथ रखें समझदारी

दामिनी चतुर्वेदी, मेकअप आर्टिस्ट, प्रिया सिंह 13 घंटे पहले



कॉपी लिंक

मेकअप से जुड़ी इन ग़लतियों से बचें...

●ग़लती — अधिक फाउंडेशन का इस्तेमाल कर लेना। समाधान — फुल फाउंडेशन कवरेज भी करना हो, तो महीन परत काफ़ी होती है। जब फाउंडेशन अधिक मात्रा में लगे, तो यह चेहरे पर भारी-भरकम लग सकता है। ब्लेंडर को पानी से हल्का-सा गीला करके इस्तेमाल करें। जहां बहुत ज्यादा फाउंडेशन लग गया है, वहां चारों ओर इसे हल्का-हल्का दबाएं। इससे यह अतिरिक्त मात्रा में लगे फाउंडेशन को सोख लेगा। ●ग़लती — ग़लत स्किन टोन का फाउंडेशन लगा लेना। समाधान — यदि आपने अपनी त्वचा की टोन से हल्का फाउंडेशन लगा लिया है, तो अपने गालों के चारों ओर और चेहरे के किनारों की ओर गहरे रंग के कॉम्पैक्ट या कंटूर पाउडर का उपयोग कर इसे संतुलित कर सकते हैं। यदि गहरे रंग का फाउंडेशन लगाया है तो आप चेहरे को चमकदार बनाने के लिए हाइलाइटिंग क्षेत्रों पर हल्के कंसीलर का उपयोग कर सकते हैं और फिर इसे लूज़ पाउडर से सेट कर सकते हैं। ●ग़लती — असमान आईलाइनर लग जाना। समाधान — आईलाइनर ज़्यादा और टेढ़ा लग गया है तो मेकअप रिमूवर में डूबी हुई पॉइंटेड कॉटन बॉल का उपयोग करें और इसे उस असमान क्षेत्र पर स्वाइप करें जिसे आप मिटाना चाहते हैं। ●ग़लती — आईशैडो का चेहरे या गालों पर लग जाना। समाधान — आंखों के नीचे कॉटन बॉल को रखें, और गिरे हुए आईशैडो को साफ़ करने के लिए एक कॉम्पैक्ट का उपयोग करें। यदि आवश्यक हो तो आप अंडर-आई कंसीलर को इस्तेमाल कर सकते हैं। ●ग़लती — गालों पर मस्कारा लग जाना। समाधान — ये अक्सर होता है कि मस्कारा ब्रश से छिटक जाता है और गालों पर लग जाता है। एक छोटा, फ्लफी आईशैडो ब्रश लें और लूज़ पाउडर की मदद से अपने चेहरे पर लगे अतिरिक्त मस्कारा को हटा दें। ●ग़लती — अतिरिक्त ब्रॉन्ज़र लगा लेना। समाधान — अतिरिक्त ब्रॉन्जर लग जाने पर एक बड़े, फ्लफी पाउडर ब्रश का इस्तेमाल करें। इसके अलावा अतिरिक्त ब्रॉन्जर निकालने के लिए उस पर स्पॉन्ज को हल्का गीला करके उस हिस्से पर प्रेस करें। ●ग़लती — लिपस्टिक का फैल जाना। समाधान — एक हल्के गीले स्पॉन्ज में थोड़ी मात्रा में फाउंडेशन या कंसीलर लगाएं। अब धीरे से जहां लिपस्टिक फैली है उस हिस्से पर लगाएं। ●ग़लती — ग़लत रंग की लिपस्टिक लगा लेना। समाधान — होंठों पर पहले से मौजूद रंग पर लिप बाम लगाएं। फिर होंठों को एक टिश्यू पेपर से पोंछ लें। इसे तब तक दोहराएं, जब तक कि होंठों पर लगा रंग हट ना जाए। इसके बाद आप उस शेड को लगाएं, जिसका आप इस्तेमाल करना चाहती हैं।

ऑनलाइन ख़रीदारी में हो समझदारी

त्योहारों का मौसम आते ही स्थानीय बाज़ारों के साथ-साथ ऑनलाइन मार्केट भी लुभावने ऑफर्स लेकर आते हैं। ऐसे में कैसे हो समझदारी से ख़रीदारी, ये जानना ज़रूरी है।

— बड़े ऑफर्स का फेर

ऐसे ऑफर्स में आसानी से फंस जाते हैं क्योंकि उन्हें लगता है कि बड़ा फ़ायदा होगा। जैसे गैस स्टोव लेने पर डिनर सेट मुफ्त मिलना। ऐसे में हमें लगता है कि अधिक फ़ायदा होगा लेकिन असल में कंपनी उस पैसे को पहले ही जोड़ लेती है।

— बाय वन गेट वन का चक्कर

ये स्कीम बहुत सामान्य है जिसके लालच में सभी आ जाते हैं। ऑनलाइन सामान ख़रीदते समय इस बात का ख़्याल रखें कि आपको वाकई उस सामान की ज़रूरत है भी या नहीं या सिर्फ़ फ्री के चक्कर में ले रहे हैं।

— ईएमआई का लालच

कई बार जो सामान ख़रीदना चाहते हैं उसके पैसे एकसाथ भरना मुमकिन नहीं होता। ऐसे में कई बैंक ईएमआई की सुविधा प्रदान करते हैं वो भी बिना ब्याज के। इस कारण कई बार हम वो सामान भी ले लेते हैं, जो ग़ैर ज़रूरी होता है।

— ‘फ्यू लेफ्ट’ से बचें

कपड़ों की ख़रीदारी हो या मेकअप के सामान की आजकल अधिकतर वेबसाइट्स पर प्रोडक्ट के सामने लिखा होता है ‘फ्यू लेफ्ट’, यानी कि यह उत्पाद कम है या जल्द ख़त्म होने वाला है। इस डर से हम फटाफट भुगतान की ओर चले जाते हैं। जल्दबाज़ी ना करें। आराम से सोच-विचाकर सामान लें। अगर आउट ऑफ स्टॉक हुआ भी तो कुछ दिनों में फिर मिल जाएगा।