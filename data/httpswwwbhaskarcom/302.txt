Hindi News

Sports

Hardik Pandya Batting Video; Mumbai Indians Beat Punjab Kings By 6 Wickets

VIDEO में हार्दिक पंड्या का फिनिशिंग जॉब: तूफानी बैटिंग से जीत दिलाई, 10 के रनरेट से रन बटोरे; MI बोली- जरूरत के वक्त खड़े हो गए कुंग-फू पंड्या

IPL सीजन टू का 42वां मुकाबला हार्दिक पंड्या की तूफानी बैटिंग के नाम हो गया। मैन ऑफ द मैच तो किरोन पोलार्ड रहे, पर हर जुबां पर नाम हार्दिक का गूंज रहा है। दरअसल, लंबे समय बाद हार्दिक रंग में दिखे। उन्होंने 30 गेंदों पर 40 रन बनाए। एक वक्त पंजाब की जीत तय लग रही थी, लेकिन हार्दिक ने 2 सिक्स और 4 चौके लगाकर मैच का रुख पलट दिया। उनकी फॉर्म में वापसी पर मुंबई इंडियंस खुश है। टीम ने कहा- जरूरत के वक्त कुंग-फू पंड्या खड़े हो गए। जानिए, हार्दिक की इस पारी की खास बातें...

हार्दिक पंड्या ने पंजाब के खिलाफ 2 छक्कों और 4 चौकों की मदद से 40 रन बनाए।

1. मुश्किल में थी टीम, तब क्रीज पर आए

पंजाब के 135 रन का पीछा करते हुए मुंबई संकट में आ चुकी थी। 10वें ओवर में MI के 3 विकेट गिर चुके थे। मुंबई को 60 गेंदों पर 74 रन की जरूरत थी, लेकिन हाथ में विकेट ज्यादा नहीं थे। 15वें ओवर में जमकर खेल रहे सौरभ तिवारी (45) भी पवेलियन लौट गए। इस वक्त 9 के रनरेट से 30 गेंदों पर 44 रन चाहिए थे।

2. ठहरकर खेलते रहे और फिर धुआंधार बैटिंग की

सौरभ के आउट होने के बाद पोलार्ड क्रीज पर आए। 16वें ओवर में कोई बाउंड्री नहीं आई। पोलार्ड और हार्दिक ने सिंगल-डबल पर फोकस किया। संभलकर खेल रहे हार्दिक ने 17वें ओवर में गियर चेंज किया। शमी के ओवर में एक छक्का और एक चौका लगाया। 10 रन पर ओवर पहुंच गया रनरेट रोकने के लिए ऐसा करना जरूरी था।

3. पोलार्ड ने हाथ खोले, पंड्या ने फिनिश किया

18वां ओवर पोलार्ड के नाम रहा। उन्होंने अर्शदीप को एक सिक्स और एक फोर मारा। 12 गेंदों पर 16 रन की जरूरत थी। मैच फंस सकता था, लेकिन हार्दिक ने पंजाब को मौका नहीं दिया। 19वें ओवर में उन्होंने शमी को दो चौके और एक छक्का लगाया और मैच फिनिश कर दिया।

मुंबई इंडियंस ने कहा- हमारा तोड़फोड़ मंडल

मुंबई इंडियंस ने कहा कि दोनों विध्वंसक बल्लेबाज रंग में लौट आए हैं। अब ये विध्वंस जारी रहेगा। एक और ट्वीट में मुंबई इंडियंस ने कहा- हमारा तोड़फोड़ मंडल। एक फैन ने फिल्म बाहुबली का पोस्टर शेयर कर हार्दिक की वापसी पर ट्वीट किया- नगर में ढिंढोरा पिटवा दो मामा।

5 खिलाड़ियों को मिला ड्रेसिंग रूम प्लेयर ऑफ द मैच अवॉर्ड

मुंबई ने अपने 5 प्लेयर्स को ड्रेसिंग रूम प्लेयर ऑफ द मैच अवॉर्ड दिया। सौरभ तिवारी (45 रन), 4 ओवर में केवल 19 रन देने वाले नाथन कुल्टर नाइल, हार्दिक पंड्या (40), 4 ओवर में 24 रन देकर एक विकेट लेने वाले क्रुणाल पंड्या और 4 ओवर में 24 रन देकर 2 विकेट लेने वाले जसप्रीत बुमराह को ये अवॉर्ड दिया गया।