Hindi News

Women

Gandhi Jayanti Mahatma Gandhi Used To Ask Women To Make Sex Relations Only To Increase Family, Know Why They Hated Making Relationships For Pleasure

पति-पत्नियों के लिए बापू की सीख: महिलाओं से कहते थे महात्मा गांधी- केवल परिवार बढ़ाने के लिए ही बनाए जाएं सेक्स रिलेशन, जानिए- कैसे हो गई थी उनको सुख के लिए संबंध बनाने से नफरत

नई दिल्ली एक घंटा पहले लेखक: दिनेश मिश्र



कॉपी लिंक

आजादी के आंदोलन में महिलाओं को साथ लेकर चलने वाली गांधीजी के कई विचारों पर लोगों की अलग-अलग किस्म की प्रतिक्रियाएं आती रहीं। गांधी के जीवनकाल और उनके जाने के बाद भी 'सत्य के साथ मेरे प्रयोग' पर काफी बहस हुई।

ऐसे ही विषयों में से एक थे गांधी के शारीरिक संबंधों पर विचार। उनका मानना था कि पति या पत्नी को शारीरिक संबंध तभी बनाने चाहिए, जब उनको बच्चे की जरूरत हो। अपनी आत्मकथा माई एक्सपेरिमेंट विद ट्रुथ (सत्य के मेरे प्रयोग) में गांधीजी लिखते हैं- समझदार दंपती, सेक्स को कभी वासना को शांत करने का साधन नहीं बनाएंगे। सेक्स को आजाद चीज मानना महज अज्ञानता है।

शादीशुदा लोगों के लिए भी ब्रह्मचर्य पर देते थे बल

वरिष्ठ गांधीवादी चिंतक और विचारक लक्ष्मीदास कहते हैं कि गांधीजी अपने आंदोलन के लिए ब्रह्मचर्य पर विशेष बल देते थे, जिसे उन्होंने खुद पर आजमाया था। वह मानते थे कि इससे आप जाे करना चाहते हैं, उसे पा सकते हैं। संयम और धैर्य के साथ आजादी की लड़ाई में बार-बार आने वाले झंझावातों से निपटने में आसानी भी हुई। इसे लेकर उन्होंने कई प्रयोग भी किए थे। दरअसल, यह गांधीजी की अपनी शैली थी, जिसे बाद में गांधीवादी पुरोध विनोबा भावे ने भी अपनाया था। विनोबाजी ने तो 8 साल की उम्र से ही ब्रह्मचर्य व्रत धारण कर लिया था।

अमेरिकी सेक्स एजुकेटर से गर्भनिरोधक को लेकर हुई थी गांधी की बहस

1935 के दिसंबर की बात है, जब अमेरिका की एक कार्यकर्ता और सेक्स एजुकेटर मार्गरेट सेंगर भारत आई थीं। उन्होंने उस वक्त गांधी से मुलाकात कर गर्भ निरोध और महिला अधिकारों पर बात की थी। चर्चित इतिहासकार रामचंद्र गुहा की किताब फादर ऑफ द नेशन में लिखा है कि गांधीजी और सेंगर दोनों ही इस बात पर राजी थे कि महिलाओं को पूरी आजादी मिलनी चाहिए और वे अपनी किस्मत का फैसला खुद ही करें। यही वजह थी कि गांधीजी ने महिलाओं को प्रमुखता से अपने आंदोलनों से जोड़ा। हालांकि, पति-पत्नी के बीच सेक्स रिलेशन को लेकर दोनों में मतभेद भी थे। आजादी के आंदोलन के दौरान कस्तूरबा को मां की तरह देखने वाले गांधीजी का मानना था कि महिलाओं को वासना के मामले में अपने पति को रोकना चाहिए। वहीं पुरुषों को अपनी वासना पर संयम रखना चाहिए। सेक्स केवल संतान प्राप्ति के लिए होना चाहिए। जबकि, सेंगर कहती थीं कि गर्भनिरोधक महिलाओं की आजादी का सबसे अच्छा और सुरक्षित जरिया है।

मार्गरेट ने पूछा, तो क्या पति-पत्नी दो साल में बस एक बार सेक्स करें?

सेंगर ने गांधी से कहा कि महिलाओं में भी पुरुषों जैसी ही भावनाएं होती हैं। कई बार ऐसा भी होता है, जब महिलओं को भी पति से सेक्स रिलेशन बनाने की चाहत होती है। उन्होंने गांधीजी से कहा, जो दंपती एक-दूसरे से प्यार करते हैं और साथ रहते हुए खुश हैं, तो ऐसा कैसे संभव है कि वे दो साल में एक बार सेक्स करें, जब उनको बच्चा चाहिए हो। महिलाओं को अपने जिस्म पर नियंत्रण के लिए गर्भनिरोधक का इस्तेमाल करना चाहिए। मगर, गांधीजी सेंगर के इस तर्क से सहमत नहीं हुए। उन्होंने कहा, बच्चे की चाहत के अलावा कोई भी संबंध वासना है। उन्होंने अपना उदाहरण देते हुए कहा कि मेरा अपनी पत्नी कस्तूरबा से भी अब आध्यात्मिक रिश्ता बन गया है।

गांधीजी सत्याग्रह के दौरान।

जैन गुरु रेचंदभाई और रूसी लेखक टॉलस्टाय से प्रेरित हो अपनाया ब्रह्मचर्य

13 साल की उम्र में ही गांधीजी का विवाह हो गया था। 1906 के बाद उन्होंने ब्रह्मचर्य व्रत धारण कर लिया था। तब तक उनकी चार संतानें हो चुकी थीं। इसका जिक्र उन्होंने सत्य के मेरे प्रयोग में भी किया है। ब्रह्मचर्य व्रत की शपथ के लिए वह जैन गुरु रेचंदभाई और रूस के लेखक लियो टॉल्सटॉय से प्रेरित हुए थे। हालांकि, गांधी ने सत्य के प्रयोग में अपनी भावनाओं के बारे में खुलकर लिखा है। उन्होंने लिखा है कि जब उनके पिता की मृत्यु हुई तो वह शारीरिक संबंध बना रहे थे। इसके बाद उनका मन अपराधबोध से भर गया था। यहीं से उनके सेक्स को लेकर विचार बदले और उन्होंने कहा कि मनुष्य को अपनी भावनाओं को नियंत्रण में रखना चाहिए।



गांधीजी का मानना था कि गर्भनिरोधकों से महिलाओं को नहीं मिल सकती आजादी

गांधीजी से 1934 में एक भारतीय महिला अधिकार कार्यकर्ता ने पूछा था कि क्या आत्म नियंत्रण के बाद गर्भ निरोधक ठीक होते हैं? तब गांधीजी ने कहा था कि क्या आप मानती हैं कि शरीर की स्वतंत्रता गर्भनिरोधकों का सहारा लेकर प्राप्त की जा सकती है। महिलाओं को यह सीखना चाहिए कि वो अपने पति को कैसे रोकें। अगर गर्भ निरोधकों का पश्चिम की तरह इस्तेमाल किया जाए तो इसके गंभीर परिणाम होंगे। हालांकि, गांधीजी के विचारों पर निकलने वाली मैगजीन अंतिम जन के संपादक पंकज चौबे कहते हैं कि गांधी महिलाओं के अधिकारों के पक्षधर थे। उनके आंदोलन से बड़ी संख्या में महिलाओं का जुड़ना इसका सुबूत है।

नोआखली दंगे को अपने ब्रह्मचर्य की नाकामी से जोड़ा, पर्दा प्रथा को गलत माना

देश जब आजाद होने के दौर में था, उस वक्त बंगाल के नोआखली में दंगे हुए तो गांधी ने अपनी सहयोगी के साथ बिस्तर पर सोने का एक विवादित प्रयोग आजमाने की कोशिश की। इसे लेकर गांधी की खूब आलोचना भी हुई। गुहा के मुताबिक, पता नहीं क्यों गांधी यह मानते थे कि धार्मिक हिंसा की शुरुआत पूर्ण ब्रह्मचारी बनने की उनकी नाकामी से जुड़ी हुई है। वे लड़कियों के फैशन के भी बहुत समर्थक नहीं थे। उन्होंने एक अनुयायी मनु को जिसे वह पोती मानते थे, उसे लिखा, कितने दुख की बात है कि आधुनिक लड़कियां अपने स्वास्थ्य का ख्याल रखने के बजाए फैशन को ज्यादा अहमियत देती हैं। हालांकि, वह मुस्लिम महिलाओं के पर्दा रखने के खिलाफ थे और कहते थे कि इससे महिलाओं की सेहत को नुकसान पहुंचता था। क्योंकि इससे उन्हें सूर्य की रोशनी और ताजी हवा नहीं मिल सकेगी।