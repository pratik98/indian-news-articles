Hindi News

Women

Emotional stories

She Insisted On Having Coffee, But She Turned Back. Sameer Was Intelligent, He Distanced Himself From Her, Both Of Them Started Walking On Their Respective Paths.

E-इश्क: उसने कॉफी पीने का इसरार किया, पर वह मुकर गयी। समीर समझदार था, उसने अब उससे दूरी बना ली

2 दिन पहले



कॉपी लिंक

नन्हीं-नन्हीं बूंदों की टिपटिप मूसलाधार बरसात में तबदील हो गई थी। रास्ते में कोई शेड भी नहीं था जिसके नीचे रूककर खुद को बचाया जाए। ऐसे में बगल में आकर रुकी कार से झांककर उसका पूछना, “मैं कहीं छोड़ दूं?” किसी रहमत से कम न था। अमूमन किसी अजनबी से लिफ्ट लेने का जोखिम वो उठाती नहीं है, पर ये अजनबी अब अजनबी कहां रहा। रोज शाम पांच बजे जब वह बस स्टॉप पर खड़ी होती है तो इस लड़के की कार की रफ्तार बस स्टॉप पर धीमी हो जाती है और चाहे न चाहे नजरें उससे मिल ही जाती है। पिछले एक महीने से दोनों की आंखें दो-चार हो रही थी और ये इत्तेफाक तो कतई नहीं था। लड़की “थैंक्यू सो मच!” कहते हुए कार में यूं बैठ गई मानो कुदरत ने आज का दिन उसकी कार में बैठने के लिए निश्चित किया था। उसने कार स्टार्ट कर दी। दो सौ मीटर की दूरी पर ही बस स्टॉप था तो कार कब चली कब रुकी पता ही नहीं चला। लतिका ने मुस्कुराकर थैंक्यू कहा और उतर गयी। अब अजनबी नहीं रह गए थे दोनों। अब लड़का जब भी उसके सामने से निकलता वह मुस्कुरा देती। अब लड़की ने अपने पहनने-ओढ़ने पर विशेषकर ध्यान देना शुरू किया। फिर एक दिन बस स्टॉप पर पता चला बस स्ट्राइक है। “मैं आपको घर छोड़ दूं?” उसने पूछा तो लिफ्ट के प्रस्ताव पर उसने मुस्कुराकर मुहर लगा दी। “मेरा नाम समीर है। ” “और मैं लतिका।” फिर हुई ढेर सारी बातें जिनमें एक-दूसरे की पसंद पूछी गई, फिर एक-दूसरे के साथ कॉफी पीने का प्रस्ताव रखा गया। लड़का यानी समीर महज दोस्ती में सहज था, पर लड़की यानी लतिका को लगने लगा शायद उसे इश्क हो गया है। उसके मन की बेचैनी और बदन की सिहरन कहने लगी कि अब प्यार का इज़हार कर देना ठीक होगा। छुट्टी के दिन उसने सोचा और खूब सोचा, फिर निर्णय लिया कि कल वह मौका देखकर कह देगी कि 'तुम मुझे अच्छे लगते हो' बदले में वह जरूर कहेगा 'तुम भी मुझे पसंद हो।' कुछ ऐसे ही ताने-बानो को बुनती वह सुबह ऑफिस आई, पर समीर नदारद था। दूसरे दिन जब वह आया तब लतिका ने पूछा, “कल कहां रह गए थे।” उसने जो बताया उसे सुनकर लतिका के पैर के नीचे से धरती खिसक गयी। पर वह उससे अंजान बड़ी मासूमियत से कह रहा था, “परसों ईद थी न, दोस्तों के साथ मिलना-जुलना रहा, रात देर हो गयी, सुबह आंख ही नहीं खुली।” पर उसकी आंख खुल गयी थी। वह बुझे मन से मन में ही बुदबुदाई, “ओह! मुझे नहीं पता था तुम मुसलमान हो।” वह उससे थोड़ा छिटक गयी। अब बस स्टॉप में वह चुपचाप नजर फेरकर खड़ी रहती। धीरे-धीरे समीर को लगने लगा कि उसे बाकायदा नज़रअंदाज किया जा रहा है। बावजूद उसने दो-तीन बार अपनी गाड़ी में बैठने का प्रस्ताव दिया, पर उसने सभ्यता से मना कर दिया। उसने कॉफी पीने का इसरार किया, पर वह मुकर गयी। समीर समझदार था, उसने अब उससे दूरी बना ली। दोनों चलने लगे अपने-अपने रस्ते। समय बीता अब लतिका के माता-पिता ने उसके लिए लड़के देखने शुरू किये और फिर अमोल को देख उसका दिल फिर धड़का, बदन में सिहरन उठी। माता-पिता की रजामंदी के साथ अमोल उसके जीवन में बेशुमार बहार लेकर आया जिसकी उसने हमेशा से कल्पना की थी। वह लड़का समीर अब अतीत का एक पृष्ठ था जिसे कब का फाड़कर फेंका जा चुका था। अमोल से शादी करके वह बहुत खुश थी। चार साल कैसे निकल गए वह जान ही नहीं पाई। अब वह एक प्यारी सी बच्ची की मां थी। “क्यों न इस बार हम अपनी शादी की सालगिरह शिमला में मनाएं।” अमोल के इस प्रस्ताव पर वह खुशी से झूम उठी। शिमला की हसीं वादियों में हनीमून के पुराने दिन याद किये गए। वही होटल रूम चुना गया जो हनीमून के समय उनके अभिसार का साक्षी रहा था। कुफरी में दो दिन बिताने के बाद रिज़ रोड पर अपने पुराने दिनों को याद करते हुए दोनों अपनी नन्ही परी को लेकर जाखू मन्दिर की ओर निकल गए। परी बंदरों को देखकर चहकती और अमोल उसकी तस्वीरें खींचते। अमोल को परी की तस्वीरें खींचते देख वह उन पलों को अपने मोबाइल में कैद करती। जाखू मन्दिर में हनुमान जी के दर्शन करके लतिका और अमोल बाहर आए तो परी ने पानी मांगा, “पापा, प्यास लगी है।” अमोल को ध्यान आया पानी की बोतल नीचे रह गई है। लतिका थक चुकी थी। कुछ देर सुस्ता लेने के ख्याल से वह वही बैठ गई। उसे मनोरम दृश्य में खोया देखकर अमोल ने कहा “परी को प्यास लगी है। बोतल नीचे गाड़ी में है। मैं इसे लेकर उतरता हूं। तुम धीरे-धीरे आ जाना।” कहकर वह परी को लेकर तेजी से उतरने लगा। लतिका ने भरपूर नज़र आसपास के दृश्यों पर डाली। मन्दिर में आते-जाते लोग जब घंटा बजाते तो माहौल अलौकिक हुआ जाता था। सहसा लतिका ने समीर को देखा, लाल लंबा सा टीका लगाए समीर को देख वह चौंक गयी। समीर की नज़र भी उस पर पड़ चुकी थी। वह उसे नज़रंदाज़ न कर सका। सहज भाव से वह लतिका को देख बड़े उत्साह से उसके पास आया। “तुम यहां कैसे?” वह समीर से ज्यादा उसके माथे पर लगे लंबे से टीके को देख हैरान थी और वह उसकी हैरानी के मूल कारण से बेखबर कह रहा था। “अरे भई, हनीमून पर शिमला आया हूं।” “हां, पर मंदिर?” समीर के कहने पर लतिका ने इधर-उधर देखा तो समीर हंसकर बोला, “कल ही हम लोग आए हैं। रिया बहुत थक गयी थी सो साथ नहीं आई। मैंने सोचा आज मंगलवार को हनुमान जी के दर्शन कर लूं।” “तुम और मंदिर?” “क्यों, नहीं आ सकता?” “आ तो सकते हो, पर...” “भई, प्रायरिटी बदलती भी हैं, जिम्मेदारी बढ़ती हैं तो भगवान पर विश्वास भी बढ़ता है।” “ओह! वैसे शादी तुम्हारी पसंद की है या अरेंज।” “अरेंज है।” लतिका को किंकर्तव्यविमूढ़-सी खड़ीदेख वह बोला, “अरे कहां खो गई, लो प्रसाद लो।” उसने हाथ आगे बढाते हुए पूछा.. “तुम किसके साथ आई हो?” “हसबेंड हैं, और छोटी सी बिटिया भी, उसे प्यास लगी थी इसलिए ये उसे लेकर नीचे चले गए मैं भी चलती हूं।” कहते हुए वह उठी, चलते-चलते वह सहसा बुदबुदा उठी, “इतनी बड़ी गलतफहमी तो तुम मुसलमान नहीं।” उसने एक बार फिर मुड़कर देखा समीर अपने मोबाइल से वीडियो कॉलिंग कर रहा था शायद अपनी नई नवेली पत्नी का प्रकृति से साक्षात्कार करा रहा था। वह तेजी से उतरने लगी, “मम्मी सामने देखो, परी की आवाज पर उसने नज़र उठाई अमोल कैमरा थामे उसकी उतरते हुए तस्वीरे खींच रहे थे।, वह मुस्कुरा पड़ी। शायद उस दिन का भ्रम नियति ने तय किया था। नहीं समीर से प्यार नही इंफेचुएशन हुआ होगा। जो सच्चा प्यार होता तो वह फिर से अजनबी न बनते। मन मे संशय न उठते। जो था वो महज आकर्षण है.. आकर्षण के सहारे जीवन नहीं चलता जीवन चलाने के लिए तो सच्चे साथी की आवश्यकता होती है जैसे... अमोल... उसने बड़े प्यार से अमोल को देखा और तेजी से नीचे उतरती चली आई उसके बिलकुल पास।

- मीनू त्रिपाठी