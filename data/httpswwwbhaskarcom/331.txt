Hindi News

Local

Rajasthan

Ajmer

Tomorrow Exam Will Be Held At 179 Exam Centers; Arrangements Made For The Arrival, Lodging, Food And Drink, Commuting And Security Of The Examinees

REET-2021 के लिए तैयार अजमेर: 179 परीक्षा केन्द्रों पर कल परीक्षा, नेट बंद रहेगा ; परीक्षार्थियों का आना शुरू, ठहरने, खाने-पीने, आने-जाने और सुरक्षा के किए इंतजाम

अजमेर 7 दिन पहले



कॉपी लिंक

राजस्थान अध्यापक पात्रता परीक्षा (REET) -2021 रविवार को होगी और इसके लिए अजमेर में तैयारियां पूर्ण कर ली गई है। जिले में यह परीक्षा 179 परीक्षा केंद्रों पर आयोजित होगी। परीक्षार्थियों का आना शुरू हो गया है और इनके रहने-खाने, आने जाने में कोई परेशानी नहीं हो, इसके लिए विशेष इंतजाम किए गए है। सम्भागीय आयुक्त ने सुबह छह बजे से रात छह बजे तक नेट बंद रखने के आदेश जारी कर दिए है।

अजमेर शहर, ब्यावर, किशनगढ, केकड़ी एवं नसीराबाद में परीक्षार्थियों की बड़ी उपस्थिति रहेगी। ऐसे में भीड़ कम हो, इसके लिए प्रशासन ने आमजन से अपेक्षा कि है कि वे अति आवश्यक होने पर ही घर से बाहर निकले और जरूरी होने पर ही यात्रा करें। अजमेर सहित जिले में अनेक संगठन व सामाजिक संस्थाएं, नगर निकाय, जनप्रतिनिधि इस परीक्षा के लिए आ रहे लाेगाें के लिए रहने, खाने-पीने आदि की अनेक सुविधाएं मुहैया करा रहे हैं।

यातायात सुचारू करने के लिए पुलिस ने अस्थाई अतिक्रमण नहीं करने की हिदायत दी।

परीक्षा की प्रथम पारी सुबह 10 बजे से 12.30 बजे तक तथा द्वितीय पारी दोपहर 2.30 बजे से शाम 5 बजे तक होगी। इनमें 58 हजार 445 परीक्षार्थी पंजीकृत है। अभ्यर्थियों के लिए सुरक्षा के इंतजाम के साथ साथ यातायात व्यवस्था भी सुचारू रहे, इसके लिए विशेष इंतजाम किए गए है।

बसों में सफर के लिए ऐसे उमड़ी भीड़।

रोडवेज बस स्टैंड पर भीड़

अजमेर के रोडवेज बस स्टैंड पर परीक्षा के लिए आने जाने वाले परीक्षार्थियों की भीड़ एक दिन पहले ही शुरू हो गई है। यहां अभ्यर्थियों को बसों के लिए काफी इंतजार करना पड़ रहा है। बसों में भीड़ भी ज्यादा है। सबसे ज्यादा परेशानी महिलाओं को हो रही है।

खाने-पीने और रहने की व्यवस्था

अजमेर में आने वाले रीट परीक्षार्थियों के लिए अजमेर सहित जिले के विभिन्न समाजों, सामाजिक कार्यकर्ताओं, स्वयंसेवी संस्थाओं, जनप्रतिनिधियों आदि ने भोजन-पानी, ठहरने आदि की अनेक स्थानों पर निशुल्क व्यवस्था की है।

परीक्षार्थियों का आना शुरू, ऐसे रूके है परीक्षार्थी।

रीट के लिए 400 निजी बसें अधिग्रहित

रीट परीक्षा के लिए जिला प्रशासन ने 400 से अधिक बसें प्राइवेट ऑपरेटर से अधिकृत की हैं। यह बसें अलग-अलग स्थानों पर खड़ी करवाई जा रही हैं। इन बसों को रोडवेज बस स्टैंड सहित जिला प्रशासन की ओर से बनवाए गए तीन अस्थाई बस स्टैंड पर खड़ा किया जाएगा। रीट अभ्यर्थियों से कोई किराया नहीं लिया जाएगा इसीलिए परिवहन अधिकारियों की अलग-अलग की क्षेत्रों में ड्यूटी लगाई गई है।

रोडवेज की 140 अतिरिक्त बसों के अलावा अजमेर में अजमेर डिपो की ढाई सौ बसें भी रहेंगी। तैनात रीट परीक्षा के लिए रोडवेज प्रशासन ने अजमेर अजयमेरु ब्यावर की 140 अतिरिक्त बसों को अभ्यर्थियों के लिए लगाया है। रोडवेज में 225 बसें दोनों डिपो के पास हैं ऐसे में यदि अभ्यर्थियों का भार बढ़ेगा तो इन बसों को भी प्रशासन काम में ले सकता है।

निगम : भोजन, आवास और मेडिकल किट की है व्यवस्था

नगर निगम प्रशासन की ओर से रीट अभ्यर्थियों के लिए अजमेर शहर में 7 आश्रय स्थलों पर ठहरने व भोजन की निशुल्क व्यवस्था की गई है। शहर के पड़ाव, आजाद पार्क, दिल्ली गेट स्थित झूलेलाल मंदिर, कोटड़ा प्राइवेट बस स्टैंड, जनाना अस्पताल, जेएलएन अस्पताल, जेएलएन मेडिकल कॉलेज स्थित कार्डियोलॉजी यूनिट के निकट संचालित हो रहे आश्रय स्थलों पर रीट के अभ्यर्थी ठहर सकते हैं। इन स्थानों पर इंदिरा रसोई के तहत आने वाले सभी अभ्यर्थियों को भोजन की व्यवस्था करवाई गई हैं। महिलाओं व पुरुषों के लिए अलग-अलग ठहरने की व्यवस्था की गई है। मौसम को देखते हुए जिला प्रशासन व नगर निगम ने यहां पर मेडिकल किट की व्यवस्था भी की है।

परीक्षार्थियों के लिए की जा रही व्यवस्थाएं।

3 अस्थाई बस स्टैंड, कार्यपालक मजिस्ट्रेट नियुक्त

अभ्यर्थियों की सुविधा के लिए केंद्रीय बस स्टैंड के अतिरिक्त 26 सितंबर काे जयपुर, जोधपुर, उदयपुर की तरफ से सार्वजनिक वाहनों से आने-जाने वाले परीक्षार्थियों के लिए तीन अस्थाई बस स्टेंड बनाए गए हैं। इनमें रीजनल तिराहा चौपाटी के पास, हजारी बाग बस स्टेंड और सात पीपली बालाजी मंदिर के पास बिहारी गंज शामिल है। इन स्थानों पर कार्यपालक मजिस्ट्रेट नियुक्त किए गए है।

केंद्रीय बस स्टैंड पर उपखंड मजिस्ट्रेट महावीर सिंह एवं राजस्व प्रशिक्षण केंद्र के उप निदेशक चेतन कुमार त्रिपाठी

स्थाई बस स्टैंड रीजनल कॉलेज तिराहा पुष्कर रोड पर स्थानीय निकाय विभाग की उप निदेशक अनुपमा टेलर एवं एडीए उपायुक्त सुनीता यादव

सात पीपली बालाजी आदर्श नगर नसीराबाद रोड पर पंजीयन एवं मुद्रांक विभाग के अतिरिक्त महानिरीक्षक भगवत सिंह राठौड़ एवं अजमेर विद्युत वितरण निगम के सचिव एनएल राठी

हजारी बाग ब्यावर रोड पर सहायक कलेक्टर तारामती वैष्णव एवं एडीए उपायुक्त अरूण कुमार जैन

अजमेर रेलवे स्टेशन के कार्यपालक मजिस्ट्रेट एडीए उपायुक्त अशोक कुमार चौधरी होंगे।

परीक्षा केन्द्रों पर 1300 जवान तैनात

नकल और पेपर लीक को लेकर सुरक्षा के लिहाज से जिले भर में करीब 1300 पुलिसकर्मी तैनात किए जाएंगे। स्पेशल पुलिस के दल परीक्षा केन्द्रों पर गश्त करेंगे और परीक्षा सामग्री केन्द्रों तक पहुंचाने वाले वाहनों की भी कड़ी सुरक्षा की जाएगी।

सुरक्षा इंतजाम के लिए शहर में एडिशनल एसपी सीताराम प्रजापत, ग्रामीण क्षेत्र में एएसपी किशनसिंह भाटी, केकड़ी क्षेत्र में एडिशनल एसपी घनश्याम शर्मा काे प्रभारी बनाया गया है। इसके तहत डीएसपी और थाना प्रभारियों काे भी इलाके वार जिम्मेदारी सौंपी गई है।

अजमेर जिले में 179 परीक्षा केन्द्रों पर पुलिस दल तैनात रहेंगे। प्रत्येक केन्द्र पर एक ASI/हैडकांस्टेबल के साथ 3 पुलिस कर्मी और 2 होमगार्ड काे तैनात किया गया है। रीट कार्यालय पर दाे राइफल धारी जवान के साथ आठ का जाब्ता तैनात किया गया है।

पुलिस व प्रशासनिक अधिकारियों ने दिया तैयारियों को अंतिम रूप

ट्रैफिक के विशेष इंतजाम

रीट एग्जाम को लेकर ट्रेफिक के लिए पुलिस व प्रशासन ने विशेष इंतजाम किए है।

अलवर गेट और आदर्शनगर थाना क्षेत्र के परीक्षा केन्द्रों के परीक्षार्थियों के वाहन परबतपुरा चौराहा, बड़लिया चौराहा होते हुए हाइवे मार्ग से आ-जा सकेंगे।

रामगंज, क्लाक टावर थाना क्षेत्रों के परीक्षार्थियों के लिए पुरानी चुंगी ब्यावर रोड होते हुए हाइवे मार्ग से आने-जाने की व्यवस्था होगी।

कोतवाली क्षेत्र के केन्द्रों के वाहनों काे बजरंगगढ़ चौराहा, सावित्री चौराहा, शास्त्रीनगर रोड, जनाना अस्पताल होते हुए निकाला जाएगा।

सिविल लाइन थाना क्षेत्र के परीक्षार्थी बस स्टैंड से जयपुर रोड जाएंगे। गंज, क्रिश्चयन गंज के परीक्षार्थी काे रीजनल कालेज, माकड़वाली रोड, पंचशील, सेंट स्टीफन, झलकारी नगर स्मारक, ग्लोबल जनाना अस्पताल रूट से आ-जा सकेंगे।

मिनीमम दूरी वाले स्टैंड पर छोडै़ंगे टैम्पों

परिवहन विभाग ने इसके साथ ही यातायात का दबाव कम करने के लिए ऑटो व टेम्पों चालकों के साथ बात कर व्यवस्था की है कि वे अजमेर में बनाए गए चार स्टैंड में से जो भी परीक्षा सेन्टर के पास में हो, वहां पर अभ्यर्थियों को छोडे़ ताकि यातायात ज्यादा प्रभावित नहीं हो। साथ ही परीक्षा समाप्ती के समय ऑटो व टेम्पों उपलब्ध हो, इसके लिए इनको सेन्टर के आस पास रहने के निर्देश दिए है।

स्पेशल ट्रेनें चलेंगी, कई ट्रेनों में अतिरिक्त कोच लगाएंगे

अजमेर रेल मंडल की ओर से रीट परीक्षार्थियों के लिए अपील जारी की गई है कि वह ट्रेन की छतों पर चढ़ने और यात्रा करने से पूरी तरह परहेज रखें। ट्रेनों का संचालन विद्युत लाइनों से हो रहा है। ट्रैक के ऊपर 25 हजार किलोवाट का करंट है, जिससे दुर्घटना हो सकती है।

इसके अलावा अजमेर स्टेशन पर 6 जोड़ी स्पेशल ट्रेनों का आना-जाना रहेगा, 17 जोड़ी ट्रेनों में अतिरिक्त कोच की व्यवस्था की गई है, रेलवे के इंतजामों के मुताबिक आम दिनों के यात्री भार के अलावा करीब 18 हजार परीक्षार्थियों के लिए अजमेर आने एवं जाने की व्यवस्था अलग से की गई है। मुख्य रेलवे स्टेशन पर सीनियर डीसीएम विवेक रावत, मंडल सुरक्षा आयुक्त अमिताभ कुमार व्यवस्थाओं को देखेंगे। आदर्श नगर और मदार पर भी अधिकारियों की तैनाती की गई है।

स्पेशल टिकट काउंटर और बुकिंग दफ्तर के पास की एंट्री खुलेगी | रीट परीक्षा में आने वाले परीक्षार्थियों की भीड़ को देखते स्पेशल टिकट काउंटर खोला जाएगा। इसके अलावा नए टिकट काउंटर कार्यालय के पास बने एंट्री गेट को भी खोला जाएगा।

ये स्पेशल ट्रेनें अजमेर आएंगी-जाएगी

बाड़मेर-अजमेर-बाड़मेर परीक्षा स्पेशल, भोपाल-अजमेर-भोपाल स्पेशल, जयपुर-उदयपुर सिटी-खातीपुरा (जयपुर) परीक्षा स्पेशल, अजमेर-आगरा कैंट-अजमेर परीक्षा स्पेशल, दिल्ली-भीलवाड़ा-दिल्ली परीक्षा स्पेशल, ट्रेनों में लगाए अतिरिक्त कोच।

जोधपुर-इंदौर, दिल्ली सराय रोहिल्ला-उदयपुर सिटी, उदयपुर सिटी-खजुराहो, उदयपुर सिटी-न्यू जलपाईगुड़ी

जोधपुर-इंदौर, जयपुर-भोपाल, बान्द्रा टर्मिनस-अजमेर, जोधपुर-इंदौर, श्रीगंगानगर-बान्द्रा टर्मिनस, उदयपुर सिटी-दिल्ली सराय, उदयपुर सिटी-खजुराहो, जयपुर-भोपाल, आगराफोर्ट-अजमेर, दिल्ली सराय रोहिल्ला-उदयपुर सिटी, उदयपुर सिटी-कामाख्या, अजमेर-आगराफोर्ट स्पेशल

एक घंटे पहले खुलेंगे और आधे घंटे पहले बंद

अभ्यर्थी के लिए एक घंटे पहले परीक्षा केन्द्र खोल दिए जाएंगे। आधे घंटे पहले केन्द्र बंद कर दिए जाएंगे। इसके बाद प्रवेश नहीं दिया जाएगा। इसलिए राजस्थान बोर्ड ने परीक्षार्थियों से आग्रह किया है कि परीक्षार्थी समय पर केन्द्र पर पहुंचें।