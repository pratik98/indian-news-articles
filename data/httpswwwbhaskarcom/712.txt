Hindi News

Women

Gandhi Jayanti: People Knew Mahatma Gandhi Then Why Not Mohandas Karamchand? How Was Bapu For Wife And Children?

गांधी जयंती: लोगों ने महात्मा गांधी को जाना फिर मोहनदास करमचंद को क्यों नहीं? पत्नी और बच्चों के लिए कैसे थे बापू?

नई दिल्ली 2 घंटे पहले



कॉपी लिंक

मोहनदास करमचंद गांधी यानी बापू की पत्नी कस्तूरबा गांधी के जीवन पर किताब 'द सीक्रेट डायरी ऑफ कस्तूरबा' लिखने वाली लेखिका नीलिमा डालमिया आधार से दैनिक भास्कर डिजिटल की संवाददाता दीप्ति मिश्रा की बातचीत...

अब तक हमने महात्मा गांधी को जितना पढ़ा, जाना और समझा। गांधी ने हर अन्याय और अत्याचार के खिलाफ आवाज बुलंद की। जुर्म और सितम सहे, लेकिन अन्याय के खिलाफ निडर और अडिग खड़े रहे। महात्मा गांधी महान बने, देशवासियों के लिए भगवान बने, राष्ट्रपिता बने, शांति और आजादी के दूत बने, लेकिन क्या वे अच्छे हजबैंड और पिता भी बन पाए?

लेखिका नीलिमा डालमिया आधार कहती हैं कि दुनिया भर ने महात्मा गांधी को जाना, लेकिन मोहनदास करमचंद गांधी को जानने की कोशिश किसी ने नहीं की। वसुधैव कुटुंबकम के सूत्र को मानने वाले स्वतंत्रता सेनानी, योगी, सोशल रिफॉर्मर, सत्य और अहिंसा के पुजारी महात्मा गांधी भी तो आखिर एक इंसान थे। उनका भी घर-परिवार था। पत्नी और बच्चे थे, तो फिर हमने उन्हें कभी परिवार के मुखिया, पति और पिता के तौर पर जानना क्यों नहीं चाहा। उन्हें एक इंसान के तौर पर क्यों स्वीकार नहीं किया, जबकि महात्मा गांधी ने अपनी आत्मकथा 'सत्य के प्रयोग' में खुद यह सब स्वीकार किया है।

डोमिनेटिंग एंड पजेसिव हजबैंड

नीलिमा के मुताबिक, जब मैंने 'द सीक्रेट डायरी ऑफ कस्तूरबा' को लिखने के लिए रिसर्च शुरू की। ऐतिहासिक पृष्ठभूमि को खंगाला, तब मैं यह जानकर हैरान रह गई कि पांच भाइयों की इकलौती बहन कस्तूरबा बचपन में बेहद शरारती और आजाद ख्यालों वाली थीं। कस्तूरबा का परिवार गांधी परिवार से बहुत अधिक संपन्न था। जब 13 साल की उम्र में कस्तूरबा शादी कर गांधी परिवार में शामिल हुईं, तब मन से चंचल, लेकिन स्वभाव से समझदार व समर्पित पत्नी थीं। इसके इतर गांधी बेहद डोमिनेटिंग एंड पजेसिव हजबैंड थे। वे कस्तूरबा को अपने मुताबिक चलाने के लिए, अपनी बात मनवाने के लिए तरह-तरह की जुगत भिड़ाते। यहां तक कि गांधी ने कस्तूरबा को आदेश दिया- वे बिना उनसे पूछे न कहीं जाएंगी और न कोई काम करेंगी, लेकिन कस्तूरबा ने गांधी के इस आदेश को नहीं माना। इससे चिढ़कर गांधी कस्तूरबा के प्रति और कठोर हो गए।

कस्तूरबा के साथ गांधीजी।

पत्नी पर थोप दिया अपना फैसला

नीलिमा डालमिया ने अपनी किताब में लिखा है कि गांधी ने जब ब्रह्मचर्य का पालन करने का प्रण लिया तो अपनी पत्नी से इस बारे में पूछा भी नहीं। सिर्फ फैसला सुना दिया। कस्तूरबा उस वक्त 30 साल की थीं। उन्हें गांधी का यह फैसला रास नहीं आया। उन्होंने अपनी तरफ से इस फैसले को पलटने की कोशिश भी की, लेकिन बदले में उन्हें दुत्कार दिया गया।

बेटों के प्रति रहे बेहद कठोर

नीलिमा बताती हैं कि गांधी अपने आदर्शों को मानने के जुनून में अपने बेटों के प्रति हमेशा कठोर रहे। इससे उनके और उनके बेटों के बीच हमेशा मतभेद बना रहा। इस सब में सबसे ज्यादा दुख अगर किसी को होता था तो वो उनकी पत्नी कस्तूरबा थीं। वे हमेशा मां और पत्नी वाली चक्की के बीच पिसती रहतीं।

रोक दी बच्चों की पढ़ाई

लेखिका बताती हैं कि बैरिस्टरी की डिग्री हासिल कर चुके गांधी ने एक रोज अपने बेटों की पढ़ाई छुड़वा दी, तब कस्तूरबा ने इस बात का विरोध किया। अपना तर्क रखा, रोईं, चिल्लाईं, हठ भी की, लेकिन गांधी की हठ के आगे उनकी एक नहीं चली। कोई भी महिला अपने पति की बर्बरता सह सकती है, लेकिन अपने बच्चों को बर्बाद होते हुए नहीं देख सकती है, लेकिन यह सब बा ने सहा। बावजूद इसके कस्तूरबा हमेशा गांधी के साथ खड़ी रहीं। उन्होंने परिवार के मतभेद को कभी किसी के सामने उजागर नहीं होने दिया।

बा को छोड़ने पड़े उपहार में मिले गहने

नीलिमा बताती हैं कि जब गांधी परिवार के साथ दक्षिण अफ्रीका से भारत लौट रहे थे, तब वहां रह रहे गुजराती परिवारों ने उन्हें ग्रैंड फेयरवेल पार्टी दी। इस दौरान वहां व्यापारियों से कस्तूरबा को उपहार स्वरूप बहुत सारे गहने मिले। कस्तूरबा ने उन गहनों को पहना। बहुत खुश हुईं, लेकिन गांधी ने वे सारे गहने दान करवा दिए, जबकि कस्तूरबा उन गहनों को अपनी बहुओं को देना चाहती थी। इसके लिए उन्होंने हठ भी की, लेकिन पति के सामने उनकी एक ना चली।

लेखिका नीलिमा डालमिया आधार कहती हैं कि जब मैंने 'द सीक्रेट डायरी ऑफ कस्तूरबा' के लिखने के बारे में सोचा, तब मुझे महसूस हो रहा था कि जैसे बा मेरे आसपास मौजूद हैं। वे मुझसे कह रही हैं, 'दुनिया के सामने मेरा भी पक्ष रखो, मैं मरी नहीं, अभी भी जिंदा हूं।' मानो उन्होंने अपनी आवाज बनने के लिए मुझे चुना और मेरा हाथ पकड़ अपनी डायरी मुझसे लिखवाई। उस वक्त स्याही, कलम, पन्ने और मुझमें हर जगह बा मौजूद थीं। हर चीज में कस्तूरबा जिंदा थीं।