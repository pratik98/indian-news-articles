Hindi News

Tech auto

Amazon Login Password; How To Recover Or Reset? | All You Need To Know

अमेजन अकाउंट लॉगइन मामला: फोन में यूजर की गलती से बन गया नया अकाउंट, फिर पुराने अकाउंट में नहीं हुआ लॉगइन और शॉपिंग हिस्ट्री भी चली गई; जानिए कैसे किया रिकवर

नई दिल्ली 6 दिन पहले



कॉपी लिंक

ई-कॉमर्स प्लेटफॉर्म अमेजन का एक नया मामला सामने आया है। आप इसे इस्तेमाल करते हैं तब इसे जानना जरूरी भी है। वैसे भारत में 10 करोड़ से ज्यादा लोग इसका इस्तेमाल कर रहे हैं। मामला कुछ ऐसा है कि एक यूजर अपना लॉगइन-पासवर्ड भूल गया। उसने पासवर्ड रीसेट किया। इसके लिए अपना ई-मेल एड्रेस डाल दिया। पासवर्ड रीसेट तो हुआ, लेकिन नया अकाउंट बन गया। यानी उसका पुराना अकाउंट बंद हो गया।

आप सोचेंगे कि ये कैसे हो गया? भला पासवर्ड रीसेट करने पर नया अकाउंट कैसे बन सकता है। तो इसका जवाब है कि ऐसा हुआ है और ऐसा आपके साथ भी हो सकता है। इस खबर में हम इसके पीछे का कारण और यदि ऐसा हो जाए तब पुराना अकाउंट रिकवर करने की प्रोसेस के बारे में बता रहे हैं।

सबसे पहले आपको बताते हैं कि आखिर पुराने अमेजन अकाउंट का पासवर्ड रीसेट करने पर नया अकाउंट कैसे बन गया...

नया अकाउंट बनने के पीछे यूजर की गलती

एक यूजर ने नया स्मार्टफोन खरीदा। उसमें अमेजन ऐप को डाउनलोड किया। जैसे ही उसमें लॉगइन किया गलत पासवर्ड का मैसेज आने लगा। ऐसे में वो पासवर्ड रीसेट के ऑप्शन पर गया। यहां उसने अपनी ईमेल ID डाली। ईमेल पर OTP मिला। OTP की मदद से नया पासवर्ड बनाया और अकाउंट को लॉगइन कर दिया। लॉगइन करने के बाद यूजर को फोन नंबर डालने का मैसेज आया। उसने अपना नंबर डाला। इस पर एक OTP आया। नंबर अकाउंट से लिंक हो गया।

जब अकाउंट पर ऑर्डर सेक्शन पर गया, तो वहां कुछ भी नहीं दिखा। उसे समझ आ गया कि ये नया अकाउंट है। इस प्रोसेस के दौरान उससे कोई भी ऐसी गलती नहीं हुई कि नया अकाउंट बनाना चाहिए था। फिर भी नया अकाउंट बन गया, तो उसके पीछे का कारण यूजर की ईमेल ID रही। दरअसल, उसका पुराना अकाउंट मोबाइल नंबर से बना हुआ था। उस पर ईमेल ID नहीं थी। ऐसे में जब उसने पासवर्ड को ईमेल ID से रीसेट किया, तब वो नया अकाउंट बन गया। वहीं, मोबाइल नंबर पर मिले OTP को डाला, तो नंबर भी लिंक हो गया।

नया अकाउंट बन गया, फिर पुराने को ऐसे रिकवर किया

जब नया अकाउंट बना तो उसमें पुराना नंबर भी ऐड हो गया। यानी अब एक ही नंबर के दो अकाउंट हो गए थे, लेकिन नए अकाउंट में नंबर जुड़ने के बाद वो पुराने के साथ एक्सेस नहीं हो रहा था। वहीं, पुराने अकाउंट में ईमेल ID था ही नहीं, तो उसमें लॉगइन करना मुश्किल था। ऐसे में इसे रिकवर करने के लिए अमेजन कस्टमर केयर पर बात करनी पड़ी। इसके लिए www.amazon.in/hz/contact-us पर गए। यहां Call Me पर क्लिक किया। जिसके बाद उनके एग्जीक्यूटिव का फोन यूजर के पास आता है।

कंपनी के एग्जीक्यूटिव ने पूरी प्रॉब्लम सुनने के बाद यूजर के पुराने अकाउंट से जुड़ी डिटेल पूछी। जैसे, उस अकाउंट की लास्ट शॉपिंग, शिपिंग एड्रेस, लिंक्ड मोबाइल नंबर। जब सारी डिटेल सही निकली तब एक ऐसा ईमेल ID देने के लिए कहा जो किसी अमेजन अकाउंट से जुड़ा नहीं हो। बाद में उस ईमेल ID को पुराने नंबर से जोड़ दिया गया। फिर उस ईमेल ID से लॉगइन करने के बाद पासवर्ड को रीसेट किया। इसका OTP नई ईमेल ID पर मिला। पासवर्ड रीसेट होने के बाद पुराने अकाउंट में लॉगइन हो गया।

पुराने अकाउंट से पुराना नंबर ऐसे लिंक किया

पुराने अकाउंट में पुराना नंबर जोड़ने के लिए सबसे पहले उसमें लॉगइन करें। अब सेटिंग से माय अकाउंट में जाएं। यहां पर लॉगइन एंड सिक्योरिटी पर जाएं। यहां मोबाइल नंबर के ऑप्शन में जाकर पुराने स्मार्टफोन का नंबर डालें, जो आपके नए अकाउंट से भी लिंक है। अब उस नंबर पर एक OTP आएगा। इसे डालने के बाद नंबर जुड़ जाएगा। इसी तरह आप आपने ईमेल एड्रेस को भी बदल सकते हैं।