Hindi News

International

Turkey Becomes The Heart Of Hair Transplant: Affordable Treatment, Free Air Travel And Amenities Like Five Star Hotels; 7400 Crores Rs. Business Of

तुर्की बना हेयर ट्रांसप्लांट का गढ़: सस्ता ट्रीटमेंट, मुफ्त हवाई यात्रा और फाइव स्टार होटल जैसी सुविधाएं; 7400 करोड़ रुपए का कारोबार

2 दिन पहले लेखक: एंगस बैनेट, डेविड रोवेला



कॉपी लिंक

इस्तांबुल में 300 से ज्यादा क्लीनिक, अमेरिका और ब्रिटेन से भी लोग उपचार लेने पहुंच रहे।

सिर पर बाल कम होते देखना, शायद कुछ लोगों के लिए जिंदगी के सबसे बुरे अनुभवों में से एक होता है। दुनियाभर में पुरुष और महिलाएं इस समस्या से गुजर रहे हैं। कारण आनुवंशिक, खान-पान, बीमारी, दवा, चोट, जलवायु, यहां तक ​​कि हेयर स्टाइल कुछ भी हो सकता है।

दुर्भाग्य से इसका कोई इलाज नहीं है, पर एक समाधान है, ‘हेयर ट्रांसप्लांट’। तुर्की ने इसी समाधान पर 7,400 करोड़ रुपए की इंडस्ट्री खड़ी कर दी है। बाल प्रत्यारोपण कराने वालों के लिए तुर्की अब गढ़ बन गया है। पिछले कुछ वर्षों में तुर्की के सर्जंस ने खुद को हेयर ट्रांसप्लांट के क्षेत्र में मजबूती से स्थापित किया है।

हर हफ्ते 500 तक हेयर ट्रांसप्लांट

अकेले इस्तांबुल में 300 से ज्यादा क्लीनिक इस समस्या से निजात दिलाने में जुटे हैं। देशभर में हर हफ्ते 150 से 500 हेयर ट्रांसप्लांट होते हैं। ब्रिटिश एसोसिएशन ऑफ हेयर रेस्टोरेशन सर्जरी के प्रेसिडेंट डॉ. ग्रेग विलियम्स बताते हैं, ब्रिटेन और अमेरिका की तुलना में तुर्की में 60% से 90% कम खर्च में बालों का प्रत्यारोपण हो जाता है। इसलिए मेडिकल टूरिज्म का यह पसंदीदा डेस्टिनेशन बन गया है।

ब्रिटेन के मुकाबले 10 गुना तक कम खर्च

ब्रिटेन में हेयर ट्रांसप्लांट पर खर्च 30 लाख रुपए है। वहीं, तुर्की में महज 3 से 3.5 लाख रुपए है। तुर्की के कई क्लीनिक पैकेज लेने पर मुफ्त सलाह, फ्लाइट खर्च, एयरपोर्ट से होटल और क्लीनिक तक ले जाना, वापस छोड़ना, फाइव स्टार होटल में ठहराना और मरीज की भाषा समझने वाले शख्स की व्यवस्था करते हैं। इसलिए अमेरिका ब्रिटेन समेत कई देशों के लोगों को तुर्की पसंद आने लगा है।

यहां तक कि तनावपू्र्ण राजनीतिक संबंधों के बावजूद 2019 में इजरायल से 5 लाख से ज्यादा लोग प्लास्टिक सर्जरी और हेयर ट्रांसप्लांट के लिए तुर्की पहुंचे। हालांकि कोरोना के चलते सख्त प्रतिबंधों के कारण पिछले दिनों लोगों की आमद घटी है। एक्सपर्ट्स का कहना है कि तुर्की में शिक्षा, हेल्थकेयर, जरूरत की चीजें, किराया यूरोप के अन्य देशों की तुलना में बहुत सस्ता है। इसलिए हेयर ट्रांसप्लांट खर्च भी कम है। आगे भी यह बेहतर विकल्प बना रहेगा।

ये मामूली सर्जरी नहीं, उपचार से पहले पड़ताल जरूर कर लें: विशेषज्ञ

22 साल का अनुभव रखने वाले डॉ. कायहान साहिनोग्लु 5000 से ज्यादा हेयर ट्रांसप्लांट सर्जरी कर चुके हैं। उन्होंने बाल्टिमोर से प्रैक्टिस शुरू की थी। उन्होंने बताया कि तुर्की में ऐसी सेवाएं देने वाले क्लीनिकों पर कोई सख्त नियंत्रण नहीं है। कई बार डॉक्टर के बजाय टेक्नीशियन ही ये काम करते हैं।

इन पर सख्त ध्यान देने की जरूरत है। वहीं ब्रिटेन के डॉ. ग्रेग विलियम्स कहते हैं कि यह ट्रेंड चिंताजनक है। यह मामूली सर्जरी नहीं है। अगर प्रक्रिया गलत हो जाए तो जान पर जोखिम हो सकता है। इसलिए उपचार से पहले डॉक्टर और क्लिनिक के बारे में अच्छी तरह पड़ताल कर लेनी चाहिए।