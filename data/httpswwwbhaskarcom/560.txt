Hindi News

Db original

Dainik Bhaskar Exclusive Interview Of Yogendra Yadav On Issue Of Captain Amarinder Singh Joining To BJP

योगेंद्र यादव का इंटरव्यू: किसान नेता ने कहा- कृषि मंत्री बदलने से हमारे आंदोलन का चरित्र नहीं बदलेगा, BJP अपने नुकसान की भरपाई के लिए कैप्टन पर दांव खेल रही है

नई दिल्ली 2 दिन पहले लेखक: रवि यादव



कॉपी लिंक

कृषि मंत्री को बदलने से किसान आंदोलन का चरित्र नहीं बदलेगा। हमारा संघर्ष व्यक्तिगत नहीं है। यदि कोई भी कृषि मंत्री हमारी मांगे मानता है और तीनों बिल वापस करते हुए MSP की लिखित गारंटी देता है, तो हम खुशी- खुशी उनका धन्यवाद करके वापस लौट जाएंगे। हालांकि इसको लेकर अभी कुछ भी कयास लगाना जल्द बाजी होगी। जहां तक कैप्टन अमरिंदर सिंह की बात है, तो उन्होंने कभी किसानों का साथ नहीं दिया। किसान नेता योगेंद्र यादव ने दैनिक भास्कर से विशेष बातचीत में ये बातें कही। हमने कैप्टन के शाह से मुलाकात, किसान आंदोलन और पंजाब में होने वाले आगामी चुनाव को लेकर योगेंद्र यादव से विस्तार से बात की। पढ़िए उस बातचीत के प्रमुख अंश...

सवाल: पूर्व CM कैप्टन अमरिंदर सिंह को केंद्रीय कृषि मंत्री बनाए जाने की चर्चा है, आप इसे कैसे देखते हैं?

जवाब: नरेंद्र सिंह तोमर से हमारी व्यक्तिगत लड़ाई नहीं है। हमने कभी नहीं कहा कि किसी व्यक्ति को बदलो। हम जानते हैं कि हमारा संघर्ष सत्ता व उनके पीछे जो बड़े आर्थिक हित हैं, उनसे है। किसी व्यक्ति के बदलने से आर्थिक हित और सत्ता का चरित्र नहीं बदलेगा, इससे सरकार का अहंकार बदलने वाला नहीं है।

सवाल: यदि कैप्टन अमरिंदर बिल रद्द करवाने में सफल होते हैं, तो क्या किसान उनकी तरफदारी करेंगे?

जवाब: हमारा निशाना तो केवल चिड़िया की आंख पर है। हमें केवल इन तीन कानूनों को रद्द करवाना है और MSP की लिखित गारंटी लेनी है। यह सब करने वाले व्यक्ति का नाम नरेंद्र सिंह तोमर हो या अमरिंदर सिंह हो या कोई भी हो हमें मतलब नहीं है। कौन व्यक्ति कुर्सी पर बैठता है उससे न तो हमारी डिमांड बदलेगी न संकल्प बदलेगा और न ही सरकार के प्रति हमारा रुख बदलेगा।

सवाल: कल तक कैप्टन अमरिंदर किसानों के साथ होने की बात करते थे, और उनकी भाजपा में जाने की चर्चा चल रही है, आपकी क्या राय है?

जवाब: देखिए ये बात कई लोगों ने फैलाई है कि कैप्टन अमरिंदर किसान आंदोलन के साथ थे। मैं आपको बता दूं कि इन्हीं किसानों ने, जो आज दिल्ली के बॉर्डर पर बैठे हैं, दो साल पहले पूर्व CM अमरिंदर सिंह के घर का भी घेराव किया था। किसान व संगठनों के नेताओं को किसी व्यक्ति विशेष से प्रेम है, इसका कोई प्रमाण नहीं है। उस समय पंजाब की सरकार खुद को बचाने के लिए किसानों के हितैषी के रूप में अपने आप को पेश कर रही थी। किस मजबूरी के तहत किया होगा ये तो वही जानते हैं। हमारा मानना है कि किसी व्यक्ति विशेष के किसी पार्टी में जाने या आने से कोई बुनियादी फर्क नहीं पड़ने वाला है।

सवाल: आपके अनुसार क्या गैर भाजपाई दल किसानों के साथ हैं?

जवाब: हमने पहले दिन से कहा है कि किसान आंदोलन के मंच पर किसी भी दल का नेता बतौर दल के प्रतिनिधि मौजूद नहीं रहेगा। यदि कोई किसान प्रतिनिधि के रूप में आते हैं तो उनका हमने स्वागत किया है। हमने भारत बंद में पूरे देश से अपील की थी और सभी पार्टियों से भी निवेदन किया था कि वे भारत बंद में सहयोग करें। जिनमें कई दलों ने हमारा सहयोग किया है। उसके लिए हम उनका धन्यवाद करना चाहते हैं, लेकिन इन सब बातों से हमारे आंदोलन का चरित्र नहीं बदलता।

हमारा आन्दोलन किसी दल या पार्टी के दम पर खड़ा नहीं है। यह किसानों के दम पर चल रहा है। विपक्षी दलों का धर्म होता है कि यदि कोई उचित मांग के लिए आंदोलन हो तो वह उनका समर्थन करें। किसान अपना धर्म निभा रहे हैं और विपक्षी दल अपना धर्म निभा रहा है।

सवाल: क्या भाजपा कैप्टन के सहारे किसानों की नाराजगी दूर करके चुनावी फायदा लेने की फिराक में है?

जवाब: अभी तो यह केवल अनुमान है। आगे कुछ होगा तभी कुछ विश्लेषण करना सही रहेगा, लेकिन भाजपा को इस बात का एहसास हो चुका है कि किसान आंदोलन से उन्हें काफी नुकसान हुआ है। वह नुकसान की भरपाई की कोशिश में लगी है। हमें किसी पार्टी या व्यक्ति के नुकसान को रोकने की चिंता नहीं है। हमारी चिंता तो बस किसानों के हो रहे नुकसान को रोकने की है। हमें नस्ल और फसल को बचाना है।