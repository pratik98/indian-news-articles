Hindi News

Happylife

Dutch Students Develop A Completely Self sufficient' Solar powered Electric CAMPER VAN That Generates Enough Energy To Drive, Take A Shower, Watch TV, Charge A Laptop And Even Make Coffee

नीदरलैंड्स के स्टूडेंट्स ने तैयार की अनोखी वैन: सोलर एनर्जी से चलने वाली इलेक्ट्रिक वैन; सोलर पैनल से इतनी एनर्जी मिलेगी कि सफर करते हुए टीवी देखें, लैपटॉप चार्ज करें और खाना भी बना सकेंगे

एक दिन पहले



कॉपी लिंक

नीदरलैंड्स के स्टूडेंट्स ने सोलर पावर से चलने वाली इलेक्ट्रिक वैन तैयार की है। यह वैन ईधन के लिए पूरी तरह से खुद पर निर्भर रहती है। इसका नाम स्टेला विटा रखा गया है। यह वैन खुद इतनी एनर्जी तैयार करती है कि इसका इस्तेमाल करके आप इसमें बैठकर टीवी देख सकते हैं, लैपटॉप चार्ज कर सकते हैं और खाना भी तैयार कर सकते हैं।

वैन की एक खास बात यह भी है कि रात में धूप न होने पर भी आपका सफर रुकेगा नहीं। इसमें लगी बैट्री आपको रात में 600 किमी तक की यात्रा तय करने में मदद करेगी।

3 हजार किमी. के ट्रायल पर वैन

वैन की छत पर लगे सोलर पैनल इसे लगातार एनर्जी देने का काम करते हैं। इस वैन को नीदरलैंड्स की आइढोवेन यूनिवर्सिटी ऑफ टेक्नोलॉजी के 20 स्टूडेंट्स ने मिलकर तैयार किया है। वैन की क्षमता को जांचने के लिए इसे तैयार करने वाली टीम यूरोप की ट्रिप पर निकली है। वैन के साथ 3 हजार किलोमीटर की यात्रा स्पेन के शहर टरिफा में खत्म होगी।

कितना कुछ मिलेगा आपको वैन में

इस वैन में एक कमरा है जिसमें डबल बेड, डाइनिंग टेबल और सिटिंग एरिया है। इसके अलावा स्टोव के बगल में सिंक भी दिया गया है ताकि आपके लिए खाना तैयार करना आसान हो सके। इसमें नहाने के लिए शावर भी मौजूद है।

वैन के अगले हिस्से में ड्राइवर के अलावा दो लोगों के लिए बैठने की जगह है। हालांकि वैन में टॉयलेट नहीं तैयार किया गया है। इसका मतलब है, सफर के दौरान यात्री को रास्ते में ही इसके लिए खुद ही तैयारी करनी पड़ेगी।

पहियों पर चलता-फिरता घर

इस ट्रिप के दौरान स्टूडेंट्स अलग-अलग शहरों में शो करेंगे। अपने शो के जरिए वो भविष्य में एनर्जी को बचाने के लिए लोगों को जागरुक करेंगे। इस वैन को तैयार करने वाली टीम के सदस्य लॉटे वेन डेसलर का कहना है, यह एक वैन नहीं है, बल्कि पहियों पर चलता-फिरता एक घर है। हम कुछ ऐसा तैयार कर रहे हैं जिसका कॉन्सेप्ट नया है और भविष्य को बेहतर और सुरक्षित करने का काम करेगा।

कब-कहां कितनी एनर्जी यूज कर सकेंगे, मिलेगी जानकारी

वैन की छत पर सोलर पैनल लगे हैं। यह वैन के लिए पर्याप्त एनर्जी तैयार करते हैं। वैन में लगा एक सिस्टम इंसान को बताता है कि कितनी एनर्जी जनरेट हुई है। आपको खाना बनाने, शावर लेने और टीवी देखने में कितनी एनर्जी खर्च होगी यह पता चल सकेगा ताकि उसके मुताबिक आप इसे इस्तेमाल कर सकें।

120 किमी/ घंटा की स्पीड से चलेगी वैन

टीम का कहना है, आसमान साफ होने पर यह 120 किमी/ घंटा की रफ्तार से 730 किलोमीटर तक का रास्ता तय करने में समर्थ है। इसमें 60 किलो वाट आवर की बैट्री लगी है। इसकी मदद से आप रात में भी 600 किलोमीटर तक सफर कर सकेंगे।