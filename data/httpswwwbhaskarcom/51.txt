Hindi News

Business

In September, Companies Increased Production, Bought More Raw Materials, But Did Not Stop Layoffs

बढ़ी मैन्युफैक्चरिंग एक्टिविटी: सितंबर में कंपनियों ने उत्पादन बढ़ाया, ज्यादा कच्चा माल भी खरीदा, लेकिन छंटनी बंद नहीं की

एक दिन पहले



कॉपी लिंक

देश की आर्थिक स्थिति में हो रहे सुधार से मांग और उत्पादन दोनों को बढ़ावा मिल रहा है। लेकिन सितंबर में उत्पादन में बढ़ोतरी के बीच छंटनी ने भी जोर पकड़ा। इसका पता IHS मार्किट की रिपोर्ट से चलता है जिसके मुताबिक पिछले महीने मई के बाद सबसे ज्यादा छंटनी हुई है।

लगातार तीसरे महीने 50 से ऊपर रहा IHS का PMI

IHS मार्किट का मैन्युफैक्चरिंग परचेजिंग मैनेजर्स इंडेक्स (PMI) सितंबर में 53.7 रहा जो अगस्त में 52.3 था। यह इंडेक्स लगातार तीसरे महीने 50 से ऊपर रहा है, मतलब इस दौरान उत्पादन में बढ़ोतरी जारी रही। इंडेक्स के इस अंक से नीचे आना कॉन्ट्रैक्शन यानी ग्रोथ नेगेटिव में जाना होता है।

उदार मॉनेटरी पॉलिसी और सरकारी खर्च का सपोर्ट

जानकारों का कहना है कि इकोनॉमी में हो रही रिकवरी अगले कुछ महीनों तक जारी रह सकती है। उनके मुताबिक, इस रिकवरी को काफी उदार मॉनेटरी पॉलिसी (बहुत कम ब्याज दर) और सरकार की तरफ से लगातार किए जा रहे खर्च का सपोर्ट मिल रहा है।

कंपनियों को घरेलू और विदेशी ऑर्डर मिले अगस्त से ज्यादा

रिजर्व बैंक कम-से-कम अगले वित्त वर्ष तक अहम ब्याज दर (रेपो रेट) नहीं बढ़ाएगा, इसकी काफी संभावना है। इसी हफ्ते सरकार ने कहा था कि वह इकोनॉमी में जान डालने के लिए उधार लेकर खर्च करती रहेगी। गौरतलब है कि सितंबर में कंपनियों को घरेलू और विदेशी बाजार से अगस्त के मुकाबले ज्यादा ऑर्डर मिले।

माल का स्टॉक बनाने के लिए बढ़ाया उत्पादन

IHS मार्किट की इकोनॉमिक एसोसिएट डायरेक्टर पॉलियाना डी लीमा कहती हैं, 'कंपनियों ने मांग में बढ़ोतरी की संभावना को देखते हुए खुद को तैयार करने और माल का स्टॉक फिर से बनाने के लिए सितंबर के दौरान उत्पादन में अच्छी-खासी बढ़ोतरी की। विदेशी ऑर्डर सहित नए ऑर्डर में काफी बढ़ोतरी हुई।'

सितंबर में वर्करों की संख्या बढ़ाने के बजाय छंटनी की

इसके बावजूद कंपनियों ने सितंबर में वर्करों की संख्या बढ़ाने के बजाय छंटनी की। पिछले चार महीने में हर महीने जितने वर्कर काम से हटाए गए, उससे ज्यादा छंटनी सितंबर में हुई। यह तब हुआ जब जॉब मार्केट में बने कमजोर सेंटीमेंट को बेहतर बनाने के लिए फैक्ट्रियों में भर्तियां बढ़ाना जरूरी था।

शिफ्ट में काम से जुड़े सरकारी नियम बन रहे रुकावट

लीमा ने कहा, 'कंपनियों ने सितंबर में प्रॉडक्शन के लिए कच्चे माल की खरीदारी बढ़ाई, लेकिन वर्कर्स कम किए। सर्वे में शामिल कुछ कंपनियों ने कहा कि शिफ्ट में काम को लेकर सरकार ने जो नियम बनाए हैं, उसके चलते भर्तियां नहीं हो पा रही हैं।'