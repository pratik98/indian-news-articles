Hindi News

National

Antique Museum Built On The Pretext Of Tipu's Throne gold Quran, Took The Name Of Kareena Kapoor's Luxury Car; Crores Of Fraud

केरल का 54 साल का ठग गिरफ्तार: नकली आइटम रखकर बनाया एंटीक म्यूजियम, लोगों से ठगे 10 करोड़ रुपए; रहन-सहन ऐसा कि देखने वाला साउथ का एक्टर समझ लें

कोच्चि 10 घंटे पहले लेखक: रामकुमार आर



कॉपी लिंक

वीडियो

केरल में इन दिनों एक शातिर ठग की गिरफ्तारी चर्चा में है। पुलिस जांच में खुलासा हुआ है कि 54 साल के मोनसन मवुंकल ने बीते कई सालों में फर्जी एंटीक आइटम का म्यूजियम बनाकर 10 करोड़ से अधिक रुपए की ठगी की है।

स्वयंभू एंटीक डीलर मोनसन अपने संग्रहालय में टीपू सुल्तान का सिंहासन, जीसस द्वारा इस्तेमाल किए गए कपड़े, पैगंबर मोहम्मद साहब द्वारा इस्तेमाल किए गए प्याले जैसे दुर्लभ एंटीक आइटम होने का दावा करता था। बाकायदा उसने अपने घरों में इन फर्जी एंटीक सामानों का संग्रहालय बना रखा था।

वेबसाइट पर खुद को बताया एजुकेशनिस्ट, वर्ल्ड पीस प्रमोटर और अभिनय का शौकीन

इतना ही नहीं, उसकी http://monsonmavunkal.com नाम की वेबसाइट भी है, जिसमें उसने इन सभी फर्जी आइटम की तस्वीरें लगाई हैं। इस वेबसाइट में उसने बेहद प्रभावशाली तस्वीरें लगा रखी हैं, ताकि देखने वाला धोखे में आ जाए।

वेबसाइट में पोर्टफोलियो जैसी उसके कई फोटो मौजूद हैं, जिनमें उसने खुद को एक्टिंग एन्थुसियास्ट यानी अभिनय का शौकीन बताया है। सभी तस्वीरें इसी वेबसाइट से उठाई गई हैं। उसकी दो कंपनियां भी हैं- कलिंगा कल्यान फाउंडेशन और कॉस्मॉस ग्रुप। इन पर क्लिक करने पर वेबसाइट अंडर मेनटेनेंस का मैसेज आया।

करीना कपूर के नाम से खरीदी महंगी कार

मोनसन ने अभिनेत्री करीना कपूर के नाम से महंगी पोर्शे कार भी खरीदी थी। स्पेशल क्राइम ब्रांच की जांच में सभी कलाकृतियां फर्जी पाई गई हैं। शिकायतकर्ताओं ने पुलिस को बताया कि इन प्रदर्शनियों के झांसे में आकर उन्होंने दस्तावेज देखे बिना कर्ज दिया।

इन दस्तावेज में एक DRDO का फर्जी पत्र भी था। इस पत्र में लिखा था कि मोनसन के पास करोड़ों रुपए का केमिकल है, जो रॉकेट को लॉन्च करने में इस्तेमाल होता है। केरल के डीजीपी का हस्ताक्षरित एक पत्र भी है, जिसमें कहा गया है कि मोनसन के दुर्लभ आइटम की सुरक्षा के लिए सुरक्षा उपकरण लगाए गए हैं।

RBI के नाम से भी फर्जी दस्तावेज तैयार किए

इसके अलावा मोनसन ने बैंक लेन-देन, RBI, वित्त मंत्रालय और प्रवर्तन विभाग के फर्जी दस्तावेज भी तैयार किए थे। मोनसन लोगों का विश्वास हासिल करने के लिए दावा करता था कि वो 25 साल से दुनियाभर के एंटीक आइटम जुटा रहा है और लोगों से कर्ज लेने के लिए कहता था कि विदेश से आने वाला 2.6 लाख करोड़ रुपए रिजर्व बैंक के नियमों की वजह से फंस गए हैं। इस पैसे को गल्फ के अकाउंट से केरल के अकाउंट में ट्रांसफर और बाधाओं को दूर करने के लिए पैसे चाहिए।

सामान्य परिवार का मोनसन कभी चर्च का उपदेशक का काम करता था

मोनसन अलापुझा के एक सामान्य परिवार में पैदा हुआ। वो एक चर्च में उपदेशक का काम करता था। लग्जरी जिंदगी जीने के लिए उसने सिक्योरिटी एजेंसी ली थी और अपने परिसर में कैमरों का जाल बिछाया, ताकि म्यूजियम में आने वाले प्रभावित हों। वीआईपी लोगों के साथ अपनी फोटो का इस्तेमाल करता था। इनमें केरल के मंत्रियों, डीजीपी, डीआईडी रैंक के अधिकारियों और मोहन लाल जैसे सुपरस्टार के साथ उसकी फोटो भी थे।