Hindi News

Madhurima

Remembering The Help Received In Bad Times And Responding On Time Is A Sign Of Virtuous People And There Are Tests At Every Step In Life, In Which We Have To Achieve Success.

दो अनुभव: बुरे वक़्त में मिली मदद याद रखना और समय पर उसका प्रतिसाद देना नेक लोगों की निशानी होती है और ज़िंदगी में हर एक क़दम पर इम्तेहान होते हैं, जिनमें हमें सफलता हासिल करनी होती है

प्रफुल्ल सक्सेना, देवेंद्र गौतम 8 दिन पहले



कॉपी लिंक

नेकी का बदला

कुछ साल पहले मेरे मौसाजी का हार्ट अटैक से देहांत हो गया। उम्र क़रीब 45 वर्ष रही होगी। अपने पीछे 2 बेटियों को छोड़ गए। चूंकि मौसाजी सरकारी नौकरी में कार्यरत थे और अच्छा वेतन पाते थे, तो दोनों बेटियों की सारी इच्छाएं पूरी होती थीं। ज़ाहिर है एक हद तक दोनों ज़िद्दी हो चुकीं थीं। मौसाजी जयपुर में ही कृषि विभाग में कार्यरत थे और उनके जाने के बाद मौसी को भी उसी विभाग में नौकरी मिल गई। अभी नौकरी को चार महीने भी नहीं हुए थे कि मौसी पर नई मुसीबत आ गई। उनका ट्रांसफर बीकानेर हो गया। मौसी ने काफी कोशिश की कि किसी तरह यह ट्रांसफर रुक जाए लेकिन कुछ ना हो पाया। उधर दोनों बेटियों ने ठान लिया था कि जयपुर छोड़कर नहीं जाएंगी, सो मौसी ने उनको नाना-नानी के पास छोड़ दिया और अंजान शहर की ओर चल पड़ीं। कुछ दिनों बाद मम्मी की मौसी से बात हुई तो पता चला कि मौसी एक सज्जन के घर रह रही हैं। वो सज्जन नाना के जानकार हैं और मौसी को बेटी की तरह रख रहे हैं। मौसी से किराया लेना तो दूर उनको खाना देने के साथ साथ उनका पूरा ध्यान भी रख रहे हैं। उनका नाम विनोद बाबू है। चार महीने बाद मौसी फिर से जयपुर पदस्थ हुईं, तब उन्होंने पूरा वृत्तांत सुनाया। दरअसल, बहुत साल पहले नाना ने उन शख़्स की नौकरी लगवाई थी। यही नहीं उनको कुछ समय तक अपने घर में भी ठहराया था। नानी ने नाना को कहा भी था कि फालतू में ऐसे हर किसी की सहायता करने से क्या मतलब! लेकिन नाना कहां मानने वाले थे। नि:स्वार्थ भाव से सबकी सेवा करना उनकी आदत थी। जाते समय विनोद बाबू ने कहा था ‘आपका यह एहसान उधार रहेगा। समय आने पर यह कर्ज़ ज़रूर उतारूंगा।’ कुछ दिनों के बाद ख़बर आई कि विनोद बाबू चल बसे। यह खबर सुनते ही मेरी मम्मी के मुंह से बरबस ही निकल पड़ा ‘ऋण चुकाने का मौका नहीं चूके वो। कौन कहता है कि भलाई का ज़माना नहीं रहा...।’

ज़िंदगी का इम्तेहान

बगल वाले कमरे में से लगातार आती पदचाप और आवाज़ों के कारण मेरी नींद खुल गई। समय देखा तो रात्रि के दो बजे थे।

मैं समझ गया, यह आवाज़ राधिका की थी। राधिका नाटे कद की, घुंघराले बालों वाली, लगभग बीस-बाईस वर्ष की सुंदर युवती थी जो यहां रहकर वरिष्ठ अध्यापक प्रतियोगी परीक्षा की तैयारी कर रही थी। उनके पति ऑफिस के काम से कई दिनों से बाहर गए हुए थे। परिस्थितियां और कारण चाहे जो भी रहे हों, पर हम जानते थे कि उसके परिजन उसकी शक्ल तक देखना पसंद नहीं करते थे। रात का समय था। मेरी हिम्मत नहीं हुई उसका दरवाज़ा खटखटाने की। मैंने मकान मालिक को फोन किया। मकान मालकिन ने आकर दरवाज़ा खुलवाया। जिस बात का उन्हें डर था, आख़िर वही हुआ। राधिका को प्रसव पीड़ा हो रही थी। मकान मालकिन कहने लगीं, ‘इसके पति को फोन करो। इसके घर वालों को फोन करो। कोई तो होगा इसके आगे-पीछे? इतनी रात को क्या करें, किसको जगाएं?’ ‘आंटी जी, जब जंगल में शेरनी शावक को जन्म देती है, तो उसके साथ कौन होता है? क्या फुटपाथ पर रहने वाली महिलाएं अकेले ही अपने बच्चों को जन्म नहीं देतीं?आप मेरी चिंता मत कीजिए’ राधिका ने हिम्मत से स्पष्ट जवाब दिया। अंधेरी रात में अकेली, वह धीमे-धीमे कदमों से अस्पताल की ओर चलने लगी। मैं संकोचवश कुछ कह तो ना सका, पर उसके पीछे-पीछे चलने लगा। फिर स्थिति की गंभीरता को समझते हुए, मैंने अपने फोन से टैक्सी बुक कर दी। आगे वाली सीट पर बैठे हुए, जब मैंने पीछे मुड़कर देखा तो वह सहज दिखाई दे रही थीं। अचानक मुझे याद आया और मैं उनसे पूछ बैठा ‘आज तो आपकी एम.ए.फाइनल की परीक्षा है ना?’ उन्होंने गहरी सांस लेते हुए जवाब दिया। ‘देवेंद्र जी, इस दुनिया में ना, परीक्षाएं कभी समाप्त नहीं होतीं। जन्म से लेकर मृत्यु तक, हर कदम पर हमारी परीक्षाएं होती हैं। हमें इन में भी सफल होना होता है।’ मैं निरुत्तर था। प्रातः के 4:00 बजने को थे। लेबर रूम से बाहर आते हुए नर्स ने बताया ‘राधिका को लड़का हुआ है।’ अक्सर ऐसे समय में जिन महिलाओं के साथ में बहुत-से परिजन होते हैं, वे दर्द से चीख लेती हैं। अपनी पीड़ा को प्रकट करने लगती हैं। घबरा जाती हैं और आजकल तो यह भी होता है कि अंत में उनका सिज़ेरियन करना पड़ता है। इसके विपरीत ऐसी गंभीर व विपरीत परिस्थितियों में राधिका ने साहस व सकारात्मकता का अनोखा उदाहरण दिया हैं। उसने बहुत हिम्मत दिखाई। असहनीय कष्ट को भी सहजता से हंसते-मुस्कराते सह लिया। उसके जीवन के इम्तेहान वाला नज़रिया हम सबको चौंका गया।