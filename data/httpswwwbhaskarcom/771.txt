Hindi News

International

Taliban Kills Pakistani Army Captain; It Is Necessary To Keep The Ring Tone Of Pakistan Zindabad In Balochistan.

पाकिस्तान में आतंक का राज: तालिबान के हमले में पाक फौज के कैप्टन की मौत; बलूचिस्तान में पाकिस्तान जिंदाबाद की रिंग टोन रखना जरूरी

इस्लामाबाद एक दिन पहले



कॉपी लिंक

पाकिस्तान में गुरुवार को हुए आतंकी हमले में फौज के एक कैप्टन की मौत हो गई। घटना खैबर पख्तूख्वा राज्य में हुई। यहां इमरान खान की पार्टी पाकिस्तान तहरीक-ए-इंसाफ (PTI) की सरकार है। यह हमला तहरीक-ए-तालिबान पाकिस्तान (TTP) ने किया। एक महीने में TTP ने 7वां हमला किया है।

दूसरी तरफ, बलूचिस्तान में सरकारी कर्मचारियों और अधिकारियों को एक आदेश जारी किया गया है। इसमें कहा गया है कि उन्हें अपने मोबाइल फोन की रिंगटोन में ‘पाकिस्तान जिंदाबाद’ का स्लोगन रखना होगा।

खुफिया जानकारी पर ऑपरेशन

पाकिस्तानी सेना की तरफ से गुरुवार शाम जारी बयान में कहा गया है कि मारे गए कैप्टन का नाम सिकंदर था। 27 साल के सिकंदर अपनी यूनिट को मिली खुफिया जानकारी के बाद मिलिट्री ऑपरेशन करने गए थे। इसी दौरान पाकिस्तान तालिबान के आतंकियों ने हमला कर दिया। कुछ खबरों में कहा गया है कि सिकंदर फायरिंग के बीच फंस गए थे और आतंकियों की गोलियों का निशाना बन गए। एनकाउंटर में एक आतंकी भी मारा गया है।

27 साल के सिकंदर खुफिया जानकारी के आधार पर ऑपरेशन करने गए थे।

अफगानिस्तान का असर

अफगानिस्तान में तालिबान की हुकूमत आने के बाद पाकिस्तान में इसका साफ असर देखा जा रहा है। पाकिस्तान में तालिबान के हौसले बुलंद हैं और वह लगातार पाकिस्तान फौज पर हमले कर रहा है। TTP ने धमकी दी है कि इस इलाके में किसी भी कीमत पर किसी सरकारी अफसर या कंपनी को भी काम नहीं करने दिया जाएगा।

पाकिस्तान की सरकार अफगान तालिबान को मनाने की कोशिश कर रही है ताकि वो TTP को पाकिस्तान में हमले करने से रोके। वहीं, अफगान तालिबान ने कहा है कि यह पाकिस्तान का अंदरूनी मामला है और TTP के मामले में दखल नहीं देगी।

ईरान सीमा पर भी तनाव

पाकिस्तान की फौज के मीडिया विंग ने यह भी बताया है कि बलूचिस्तान से लगने वाले ईरान बॉर्डर पर भी तनाव बढ़ता जा रहा है। गुरुवार को यहां पाकिस्तानी फौज का एक सूबेदार रैंक का अधिकारी मारा गया। बताया जाता है कि यह हमला बलूचिस्तान के आतंकियों ने किया था। पाकिस्तान अक्सर ईरान पर आरोप लगाता है कि वह बलूचिस्तान के आतंकियों को पनाह देता है।

अब रिंग टोन पर फरमान

बलूचिस्तान सरकार ने सभी सरकारी अधिकारियों और कर्मचारियों को आदेश दिया है कि वे अपने फोन की रिंग टोन में पाकिस्तान जिंदाबाद का स्लोगन लगाकर रखें। बुधवार को चीफ सेक्रेटरी ने मीटिंग के बाद यह आदेश जारी किया। इसमें कहा गया है कि इस आदेश से देश के प्रति सम्मान और प्रेम बढ़ेगा। बलूचिस्तान के लोग 70 साल से अलग देश की मांग कर रहे हैं। यहां आए दिन आतंकी हमले होते हैं।