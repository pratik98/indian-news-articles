Hindi News

Career

Special Campaign Will Be Run In DU After Fifth Cutoff, Students Will Not Be Able To Change Courses And Colleges

डीयू एडमिशन 2021-22: डीयू में पांचवी कटऑफ के बाद चलाया जाएगा विशेष अभियान, स्टूडेंट्स नहीं बदल सकेंगे कोर्स और कॉलेज

2 दिन पहले



कॉपी लिंक

दिल्ली विश्वविद्यालय के सत्र 2021-22 में ग्रेजुएशन कोर्सेस में किसी भी कटऑफ में एडमिशन लेने वाले स्टूडेंट स्पेशल कटऑफ और विशेष अभियान के दौरान कोर्स व कॉलेज नहीं बदल सकेंगे। इनमें वहीं स्टूडेंट एडमिशन के योग्य माने जाएंगे, जिन्हें पूर्व की किसी कटऑफ में एडमिशन नहीं मिला है। एडमिशन में स्थिरता लाने के लिए यह व्यवस्था की गई है। विशेष अभियान में आवेदन करने वालों की संख्या सीटों से अधिक होने पर कॉलेज एक मेरिट सूची निकालकर एडमिशन देंगे।

एक विशेष अभियान चलाया जाएगा

डीयू में दाखिले के लिए इस बार कुल पांच कटऑफ निकाली जानी हैं। तीन कटऑफ के बाद एक स्पेशल कटऑफ आएगी। पांचवीं कटऑफ के बाद एक विशेष अभियान चलाया जाएगा। स्पेशल कटऑफ व अभियान में प्रावधान किया गया है कि इनमें स्टूडेंट्स को किसी भी तरह के कोर्स व कॉलेज बदलने की अनुमति नहीं होगी।

जिन विद्यार्थियों ने पहले की तीन कटऑफ में से किसी में भी प्रवेश प्राप्त कर लिया होगा, उन्हें स्पेशल कट-ऑफ में भाग लेने की अनुमति नहीं दी जाएगी। जो स्टूडेंट एडमिशन लेने से वंचित रहेंगे, उन्हें ही इसमें मौका दिया जाएगा, ताकि अधिक से अधिक स्टूडेंट एडमिशन के योग्य बन सकें। इससे पहले हर साल हर एक कटऑफ में विद्यार्थी कॉलेज और कोर्स बदलते हैं।

इस तरह एडमिशन में स्थिरता नहीं आ पाती। ऐसे में एडमिशन प्रोसेस भी लंबी खिंच जाती है। वहीं किसी कॉलेज में विशेष अभियान के दौरान आवेदकों की संख्या उपलब्ध सीटों से अधिक है तो कॉलेज कोर्स के अनुसार मेरिट सूची बनाएंगे। इस मेरिट में कॉलेज योग्यता और सीटों की उपलब्धता के आधार पर उम्मीदवारी को मंजूरी देंगे।

भारत बंद में परीक्षा से चूके छात्रों को मिल सकती है राहत

किसानों के भारत बंद के कारण दिल्ली विश्वविद्यालय के एंट्रेंस टेस्ट को देने से चूके छात्रों को राहत मिल सकती है। दरअसल डीयू एडमिनिस्ट्रेशन ने प्रवेश परीक्षा से चूके छात्रों की समस्या से नेशनल टेस्टिंग एजेंसी (एनटीए) को अवगत कराया है। अब राहत देने का फैसला एनटीए को करना है। वही देखेगा कि छात्रों को राहत दी जा सकती है या नहीं। बीते दिनों भारत बंद से मेट्रो रेल सेवा प्रभावित होने व जाम के कारण दिल्ली बॉर्डर के आसपास बनाए गए सेंटरों तक छात्र पहुंच नहीं पाए थे, कुछ छात्र लेट भी पहुंचे थे।

एनटीए देखेगा कि कितने छात्र बंद से प्रभावित हुए हैं

डीयू डीन स्टूडेंट वेलफेयर व दाखिला समिति चेयरमैन प्रो राजीव गुप्ता ने कहा कि एनटीए को छात्रों की समस्या से अवगत करा दिया गया है। चूंकि परीक्षा आयोजित करने वाली एजेंसी एनटीए है, वही राहत के विषय में फैसला लेगी। डीयू प्रशासन का प्रयास है कि किसी छात्र का नुकसान न हो। एनटीए ही देखेगा कि कितने छात्र बंद से प्रभावित हुए हैं। उसी आधार पर एजेंसी फैसला लेगी। 26 सितंबर से डीयू के ग्रेजुएशन लेवल के 12 प्रोफेशनल कोर्सेस और सभी पोस्ट ग्रेजुएट और पीएचडी कोर्सेस में एडमिशन की प्रवेश परीक्षाएं शुरू हुई हैं जो एक अक्टूबर तक चलेंगी।