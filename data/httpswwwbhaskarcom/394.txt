Hindi News

Madhurima

Dogs Do Not Have The Same Internal Digestive System And Enzymes As Humans, So Take Care Of What To Feed And What Not

पेट केयर: मनुष्यों के समान नहीं होता श्वान का आंतरिक पाचन तंत्र और एंजाइम, इसलिए उन्हें क्या खिलाना है और क्या नहीं इसका ध्यान रखें

डॉ. योगेश आर्य 13 घंटे पहले



कॉपी लिंक

आप श्वान को उसके बचपन से जो भी खिलाते हैं, वह वही खाना सीख जाता है। पर आप जो उसे खिला रहे हैं, वो उसके शरीर के लिए सही है या नहीं, यह जानना भी ज़रूरी है।

केवल खाना और पेय पदार्थ ही नहीं, बल्कि घर पर मौजूद कई ऐसी वस्तुएं और पदार्थ हैं, जो श्वान को हानि पहुंचा सकते हैं।

क्या ना खिलाएं

फल और सब्ज़ी

श्वान को एवोकाडो, अंगूर, किशमिश और चेरी जैसे फल नहीं खिलाएं। वहीं सब्ज़ियों में नींबू, मशरूम, हरा या लाल टमाटर, लहसुन और प्याज़ खिलाने से बचें। इनके अलावा कच्चा मांस और कच्चे अंडे या तला हुआ फैटी खाना देना भी श्वान की सेहत के लिए सही नहीं है। कच्चा आटा भी हानिकारक है।

ना नमक ना मीठा

अधिक शक्कर और नमक मनुष्य के लिए जितना हानिकारक है उससे कहीं ज़्यादा श्वान के लिए है। श्वान को मीठा और नमक दोनों देने से बचें। चॉकलेट, कैंडी और ऐसे पदार्थ जिनमें आर्टिफीशियल शुगर हो वो भी नहीं खिलाएं। इसी तरह चाय-कॉफ़ी, नींबू पानी और अल्कोहलिक ड्रिंक से भी दूर रखें।

इनसे दूर रखें

घर में मौजूद तंबाकू और पान मसाला भी पालतू की पहुंच से दूर रखें।

घर में रखी दवाइयां भी अगर श्वान चबा ले या खा ले, तो इससे हानि हो सकती है।

घर में टूथपेस्ट, माउथवॉश, च्युइंगम और सैनेटाइज़र भी श्वान की पहुंच से दूर रखें।

घर की साफ़-सफ़ाई में काम आने वाले फिनाइल, साबुन, स्प्रे, डिटर्जेंट, पॉलिश जैसे कैमिकल श्वान की अंग प्रणाली को नुक़सान पहुंचा सकते हैं।

घर के अंदर और बाहर लगे पौधों को भी ऊंचाई पर रखें ताकि श्वान उन तक नहीं पहुंच सके। कई पौधे उसके लिए हानिकारक साबित हो सकते हैं। बाग़ीचे के पौधों में खाद और कीटनाशक भी होते हैं, इसलिए भी उसे पौधों से दूर रखें। लिली, कनेर, ट्यूलिप, लेंटाना और फिलोडेनड्रोन जैसे पौधे लगा रखें हैं, तो इन्हें हटा दें।

छोटा सामान हटाएं

घर में छोटा-छोटा सामान जैसे खिलौने, किसी बोतल का ढक्कन, पेन का ढक्कन, हुक आदि को हमेशा समेटकर रखें। श्वान कमरे में घूमते वक़्त इन्हें खा सकता है। पन्नी और कागज़ के टुकड़े भी तुरंत साफ़ करें।

क्या खिला सकते हैं

श्वान को केला, ब्लू-बेरीज़, अन्नानास और आम काटकर खिला सकते हैं। वहीं सेब, तरबूज़ जैसे फल के बीज निकालकर और काटकर खिला सकते हैं।

सब्ज़ियों में गाजर के टुकड़े, ब्रॉकली, हरी मटर, पका हुआ आलू और खीरे के टुकड़े भी दिए जा सकते हैं।

उम्र और नस्ल के अनुसार डॉग-फूड और सप्लीमेंट्स भी दे सकते हैं।

ब्रेड, चावल, पके हुए अंडे और मांस दे सकते हैं। ‘लेक्टोज़ इन्टॉलरेंस’ श्वान में बहुत सामान्य समस्या है। इसमें डायरिया, उल्टी, भूख में कमी, ब्लोटिंग और पेट फूलने जैसे लक्षण नज़र आते हैं। अगर श्वान को ये समस्याएं ना हों तो उसे दुग्ध उत्पाद जैसे दही आदि थोड़ी मात्रा में दे सकते हैं।

श्वान को नारियल पानी भी दे सकते हैं।