Hindi News

International

Dangerous Are 'stalkerware' Apps; Looks Like A Calendar App In Mobile But Spying On It, Apple Google Has Also Considered Them As A Problem

द न्यूयॉर्क टाइम्स से विशेष अनुबंध के तहत: खतरनाक हैं ‘स्टॉकरवेयर’ एप; मोबाइल में कैलेंडर एप जैसे दिखते हैं पर छुपकर जासूसी करते हैं, एपल-गूगल भी इन्हें समस्या मान चुके

2 दिन पहले लेखक: ब्रायन एक्स चेन



कॉपी लिंक

परिवार के लोगों की ऑनलाइन निगरानी करने वाले सॉफ्टवेयर बढ़ा सकते हैं आपकी परेशानी।

अंग्रेजी में एक शब्द है ‘स्टॉकर।’ इसका मतलब है, ‘चुपके से पीछा कर शिकार करने वाला’। हमारे कंप्यूटर, मोबाइल आदि पर कई एप्लीकेशन और साॅफ्टवेयर इन दिनों यही काम कर रहे हैं। जैसे- मैंने खुद एक हफ्ते पहले मोबाइल पर ‘फ्लैश कीलॉगर’ डाउनलोड किया। इसके विवरण में लिखा था कि यह परिवार के सब लोगों की ऑनलाइन निगरानी में मददगार हो सकता है। लेकिन डाउनलोड करने के कुछ समय बाद ही मुझे अहसास हो गया कि असल में इसने मेरे निजी जीवन की सभी जानकारियां हासिल कर ली हैं। मैं कब, कहां जाता हूं, क्या सर्च करता हूं, देखता हूं, पढ़ता हूं, लोगों से क्या बातें करता हूं, आदि सब।

दरअसल, फोन पर मेरे हर की-स्ट्रोक को यह ‘फ्लैश कीलॉगर’ रिकॉर्ड कर रहा था। इस तरह मैं ही इसकी निगरानी की जद में आ गया। दूसरे शब्दों में कहें तो इसके जाल में फंसकर शिकार हो गया। इसीलिए ऐसे साॅफ्टवेयर, एप्लीकेशंस को बोलचाल में ‘स्टॉकरवेयर’ भी कहा जाने लगा है। गूगल एप स्टाेर पर इनकी भरमार है। थोड़े बहुत एपल स्टोर पर भी हैं।

डाउनलोड होने के बाद ये कैलकुलेटर या कैलेंडर एप की तरह दिखने लगते हैं। लेकिन होते बहुत खतरनाक हैं। कुछ साल पहले इनकी गिनती सैकड़ों में थी। अब हजारों में है। इनके नाम भी अलग-अलग हैं। जैसे- ‘मोबाइल टूल’, ‘एजेंट’, ‘सर्बरस’ आदि। इन सॉफ्टवेयर्स, एप्लीकेशंस की गतिविधियां इस हद तक बढ़ चुकी हैं कि गूगल और एपल भी मानने लगी हैं कि ये समस्या बन रहे हैं।

अमेरिका में नौ माह में 63% बढ़ा इस्तेमाल: बीते दिनों नोर्टनलाइफलॉक नामक सिक्योरिटी फर्म ने सर्वे किया था। इसमें बताया गया कि बीते सितंबर से इस मई तक ‘स्टॉकरवेयर’ का इस्तेमाल 63% तक बढ़ा है। इसी दौरान अमेरिका के संघीय व्यापार आयोग ने ‘सपोर्ट किंग’ नामक एपमेकर पर प्रतिबंध भी लगाया है। यह संभवत: अपनी तरह की पहली कार्रवाई है। डिजिटल अधिकार संगठन ‘इलेक्ट्रॉनिक फ्रंटियर फाउंडेशन’ की इवा गालपेरिन कहती हैं, ‘यह सबसे खराब स्थिति है। हमारे अंतरंग पलों तक की जासूसी की जा रही है।’

तेजी से बैटरी खत्म होने लगे तो समझ जाएं कि ‘स्टॉकरवेयर’ आ चुका है

‘स्टॉकरवेयर’ कॉल, लोकेशन, फोटो रिकॉर्ड करते हैं। हम फोन, कंप्यूटर पर जितनी बार लिखते हैं, वे सब भी रिकॉर्ड कर अपने फायदे के लिए इस्तेमाल करते हैं। विशेषज्ञ कहते हैं, अगर फोन, लैपटॉप की बैटरी तेजी से खत्म हो रही है, तो समझें कोई ‘स्टॉकरवेयर’ आ चुका है। इस तरह कुछ संदिग्ध या असामान्य दिखे तो एप को डिलीट करने के बजाय, उसका इस्तेमाल रोककर सुरक्षा एजेंसियों को जानकारी देनी चाहिए।