Hindi News

Local

Haryana

Karnal

Farmers Will Gherao CM Residence In Karnal

पंजाब-हरियाणा में कल से धान खरीद LIVE: दोनों राज्यों में प्रदर्शन के बाद सरकार ने वापस लिया फैसला, पंचकूला में किसानों पर हुआ लाठीचार्ज; करनाल में बैरिकेड तोड़ने पर चलाई वाटर कैनन

किसानों के विरोध के मद्देनजर केंद्र सरकार ने 3 अक्टूबर से हरियाणा और पंजाब में धान खरीद शुरू करने का फैसला लिया है। पहले 11 अक्टूबर से खरीद शुरू करने का ऐलान किया गया था। मुद्दे के समाधान के लिए दोपहर बाद हरियाणा के मुख्यमंत्री मनोहर लाल और कृषि मंत्री दिल्ली पहुंचे थे। मुख्यमंत्री ने दिल्ली में केंद्रीय मंत्रियों से वार्ता के बाद रविवार को खरीद शुरू करने की जानकारी मीडिया को दी।

इससे पहले किसानों ने फसल खरीद में देरी के विरोध में शनिवार को विधायकों-सांसदों के आवास पर प्रदर्शन किया। इस दौरान पंचकूला में किसानों पर पुलिस ने लाठीचार्ज किया। किसान धान से भरी ट्रैक्टर ट्रॉलियों में BJP नेता ज्ञान चंद गुप्ता के घर का घेराव करने पहुंचे थे। उन्हें रोकने की कोशिश की तो वो बैरिकेड तोड़कर लगातार आगे बढ़ते रहे। इसके बाद पुलिस ने बल प्रयोग किया और कुछ किसानों को हिरासत में लेकर थाने ले जाया गया।

पंचकूला में बैरिकेड तोड़ने पर पुलिस ने किसानों पर लाठीचार्ज किया।

मसले का हल करने के लिए CM मनोहर गए थे दिल्ली

करनाल में गुस्साए किसानों ने दोपहर 12:30 बजे CM आवास का घेराव किया। इस दौरान सुरक्षा बलों और किसानों में झड़प हुई। प्रदर्शनकारियों ने बैरिकेड तोड़ दिए तो पुलिस ने उनके खिलाफ वाटर कैनन का इस्तेमाल किया। किसान CM आवास के सामने सड़क पर दरी बिछाकर धरने पर बैठ गए। किसानों ने दोनों राज्यों के उप मुख्यमंत्रियों के आवास का भी घेराव किया। मुख्यमंत्री मनोहर और कृषि मंत्री जेपी दलाल मसले का हल करने के लिए केंद्रीय मंत्री से बात करने दोपहर बाद दिल्ली रवाना हुए थे। CM ने कहा था कि किसानों को धान की बिक्री में कोई परेशानी नहीं होने देंगे।

करनाल में CM आवास के बाहर दरी बिछाकर धरना देते किसान।

सोनी और परगट के घर पहुंचे किसान

उधर, अमृतसर में पंजाब के डिप्टी CM ओपी सोनी और जालंधर कैंट में शिक्षा और खेल मंत्री परगट सिंह के घर का घेराव किया। इस दौरान वहां भारी संख्या में पुलिस बल तैनात रहा। जब मंत्री परगट सिंह घर पर नहीं मिले तो किसान उनका घेराव करने सर्किट हाउस पहुंचे। वहां परगट सिंह की बैठक होनी थी। वहां पर भी किसानों ने रोष प्रदर्शन किया। परगट सिंह ने कहा कि धान की खरीद में देरी केंद्र सरकार कर रही है। पंजाब सरकार ने मंडियों में पूरे बंदोबस्त किए हैं और बारदाने की भी कोई कमी नहीं है।

जालंधर में पंजाब के मंत्री परगट सिंह का घेराव करने पहुंचे किसान।

विधायकों के आवास पर फेंके फसल अवशेष

हिसार में किसानों ने डिप्टी CM दुष्यंत चौटाला समेत भाजपा और जजपा के विधायकों के घरों का घेराव कर प्रदर्शन किया। फसल खरीद में देरी के विरोध में किसानों ने विधायकों के घरों पर कपास, बाजरा और धान की फसल के अवशेष फेंके। गौरतलब है कि किसान प्रति एकड़ 25 क्विंटल धान की खरीद 11 अक्टूबर से करने के सरकार के फैसले से नाराज हैं। फैसले के विरोध में किसानों ने सभी विधायकों और सांसदों का घेराव करने का ऐलान किया है। सबसे पहले किसान CM मनोहर लाल के आवास के बाहर धान से भरी ट्रॉलियां लेकर पहुंचे। भाजपा विधायक असीम गोयल के घर के बाहर भी शनिवार को भारी संख्या में प्रदर्शनकारी किसान इकट्‌ठा हुए।

खरीद में देरी के विरोध में डिप्टी CM दुष्यंत के घर के बाहर जुटे किसान

भ्याणा के घर के बाहर लगाए टेंट

हिसार में डिप्टी स्पीकर रणबीर गंगवा, राज्यमंत्री अनूप धाणक, बरवाला से विधायक जोगीराम सिहाग, हांसी से विधायक विनोद भ्याणा, भाजपा विधायक डॉ कमल गुप्ता, फतेहाबाद में विधायक दूड़ाराम, विधायक देवेंद्र बबली के घरों का घेराव किया। हांसी में तो किसानों ने विधायक विनोद भ्याणा के घर के बाहर किसान धरने पर बैठ गए हैं। फतेहाबाद में भी विधायक के घर के बाहर किसान डटे हुए हैं।

प्रदर्शन के दौरान विधायक भ्याणा के घर के बाहर टेंट लगाते किसान।

सिहाग बोले-चाय का निमंत्रण देने आया, किसान जाने लगे तो पुलिस ने रोका

हिसार में जजपा विधायक जोगीराम सिहाग ने कहा कि किसानों की मांग जायज है। मैं खुद चाहता हूं कि किसान अपनी मांग उठाएं। इस पर किसानों ने पूछा कि क्या वो भी उनके साथ आकर मंडी में धरना देने के लिए तैयार हैं। इस पर विधायक जोगीराम सिहाग ने किसानों से कहा कि वह तो उनको घर पर आकर चाय पीने का निमंत्रण देने आए हैं। किसान चाय पीने के लिए राजी भी हो गए लेकिन जैसे ही किसान आगे बढ़ने लगे तो पुलिस ने बैरिकेडिंग कर आगे बढ़ने से रोक दिया।

विरोध कर रहे किसानों से बात करते हुए विधायक जोगीराम सिहाग।

नरवाना विधायक सुरजाखेड़ा के आवास पर डाला डेरा

उधर जींद जिले के नरवाना में किसानों ने जजपा विधायक रामनिवास सुरजा खेड़ा के आवास के बाहर डेरा डाल दिया। किसानों ने कहा कि सरकार ने धान खरीद 1 तारीख से शुरू करनी थी लेकिन इसे स्थगित कर 11 अक्टूबर कर दिया। हरियाणा सरकार हाल ही में हुई बरसात के कारण नमी और फसल के सही से पकी न होने का हवाला दे रही है। सरकार धान में नमी मिलने पर कटौती कर सकती है लेकिन खरीद शुरू करे। किसानों ने कहा कि जब तक उनकी मांग नहीं मानी जाएगी विधायक निवास पर उनका धरना जारी रहेगा। सुरक्षा व्यवस्था के मद्देनजर एएसपी पुलिस बल के साथ तैनात रहे।

जींद में विधायक निवास पर खरीद शुरू न होने के विरोध में धरना।

CM आवास के दोनों ओर 500 मीटर तक लगे थे बैरिकेड

उधर, करनाल में किसानों को रोकने के लिए पुलिस ने CM आवास के दोनों ओर 500-500 मीटर दूर बैरिकेड्स लगाए हुए थे। पैरामिल्ट्री फोर्स तैनात की गई थी। किसानों ने एक ओर से आकर पुलिस के बैरिकेड तोड़ दिए। पुलिस ने रोकने की कोशिश की, वाटर कैनन का इस्तेमाल किया, लेकिन किसानों को आगे बढ़ने से नहीं रोक सके।

राज्यमंत्री अनूप धानक के घर के बाहर विरोध करते किसान।

200 केंद्रों पर होगी खरीद

सरकार प्रदेश में 200 केंद्रों पर धान की खरीद करने की तैयारी में है। इसके लिए तैयारियों को पूरा कर लिया गया है। करीब 2 लाख 90 हजार किसानों ने धान को बेचने के लिए रजिस्ट्रेशन करवाया है। धान की खरीद पहले 1 अक्टूबर से की जानी थी, लेकिन अब 11 अक्टूबर से की जानी है। सरकार ने कॉमन धान को 1940 रुपए और ग्रेड-ए के धान के लिए 1960 रुपए समर्थन मूल्य तय किया है।

रणबीर गंगवा के घर के बाहर किसानों को रोकते सुरक्षा में तैनात जवान।

भाकियू जिला महामंत्री जगदीप औलख ने कहा कि किसानों ने हर बार सरकार और प्रशासन की चेतावनी को स्वीकार किया है। अब किसानों ने सीएम आवास का घेराव किया है। आज तक सात साल में सीएम आवास का घेराव करने तो बहुत सारी यूनियन और संस्थाएं आईं, पर कोई भी घर के सामने नहीं पहुंच सका। ऐसा किसानों ने आज पहली बार करनाल के इतिहास में किया है। जब सीएम आवास के दरवाजे पर किसानों के मैट बिछे हैं।

किसानों के प्रदर्शन के दौरान सुरक्षा के मद्देनजर तैनात पैरामिलिट्री फोर्स।

तुरंत प्रभाव से शुरू करें खरीद : चढूनी

भाकियू नेता गुरनाम सिंह चढ़ूनी ने कहा कि धान की ट्रॉली लेकर करनाल में सीएम आवास का घेराव करने का आह्वान किया गया है। शांतिपूर्वक ढंग से प्रदर्शन करते हुए विरोध जताएंगे। उनकी मांग है कि पहले की तरह प्रति एकड़ 33 क्विंटल धान की खरीद हो। चढूनी ने कहा कि खरीद की प्रक्रिया को तुरंत प्रभाव से शुरू करवाया जाए। जब तक खरीद नहीं होगी, तब तक किसानों का आंदोलन जारी रहेगा। आज के घेराव के दौरान ही अन्य किसान नेताओं से चर्चा के बाद आगे की रणनीति तय की जाएगी। क्योंकि सरकार ने धान की खरीद का समय 25 सितंबर से 1 अक्टूबर और 1 से 11 अक्टूबर तक बढ़ाकर किसानों के साथ नाइंसाफी की है।

धान से भरी ट्रैक्टर ट्रॉली लेकर मुख्यमंत्री के आवास पर पहुंचे किसान।

बर्बाद हो रहा है किसान

चढूनी ने कहा कि 15 सितंबर से किसानों की फसलें पक चुकी हैं। ऊपर से बारिश हो रही है। कुछ किसान मंडियों में अपने धान को लेकर पहुंचे हुए हैं। बारिश के कारण धान खेत और मंडियों में सड़ रहा है। उनसे किसान की बर्बादी देखी नहीं जाती। ऐसे में सरकार को रोजाना नया फरमान जारी हो रहा है।