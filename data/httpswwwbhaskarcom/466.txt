Hindi News

Magazine

Life and management

If You Want To Win The Trust Of Colleagues, Then Do These Measures

टिप्स: सहकर्मियों का भरोसा जीतना चाहते हैं तो ये उपाय करें

7 दिन पहले



कॉपी लिंक

कार्यस्थल पर अक्सर ‘कैसे हो?’ के जवाब में ‘ठीक हूं’ सुनने को मिलता है। हम हाल-चाल पूछते हैं, जवाब सुनते हैं और अपने काम पर लग जाते हैं। जब हम ऐसा करते हैं तो एक ऐसा माहौल बनाने का मौका खो देते हैं, जहां लोग पूरी ईमानदारी और सच्चाई के साथ मिले-जुलें। यह इसलिए जरूरी है कि जब कर्मचारी पूरी सत्यता के साथ आपस में मिलते हैं, तो बेहतर काम करते हैं।

एक नहीं, दो बार पूछें हाल-चाल

ऑफिस पहुंचकर जब आप किसी से यह पूछते हैं कि आप कैसे हो और वो जवाब में ठीक हूं बोलते हैं तो एक बार फिर अपने सवाल को दोहराइए। उनसे कहिए कि ‘मुझे पता है आपने अभी कहा कि आप ठीक हैं लेकिन क्या आप वाकई ठीक हैं?’ इसके बाद यह अंदाजा लगाने की कोशिश करें कि सामने वाला आपको जवाब देने में कितना सहज महसूस करता है या जवाब देने से बचने की कोशिश करता है।

हाल-चाल के साथ कोई और बात भी पूछें

यदि कोई कहे कि वो ठीक है, तो उनसे कहें कि मान लिया आप ठीक हैं, लेकिन जब कभी आप ठीक ना हों तो जरूर बताइएगा कि आप ठीक नहीं हैं। यह ना भूलिएगा कि मैं हमेशा यहां मौजूद हूं आपसे बात करने के लिए। या थोड़ा रुक कर यह पूछ सकते हैं कि ‘मुझे याद आया आपके पिताजी की सर्जरी थी,अब कैसे हैं वो?’ इस तरह सामने वाले को अहसास होगा कि आप वाकई उनकी बात ध्यान से सुनते हैं।

बॉडी लैंग्वेज पर ध्यान देते हुए सवाल करें

किसी भी बात को कहने के तीन तरीके होते हैं- शब्द, टोन और बॉडी लैंग्वेज। झुके हुए कंधे और माथे पर बल डालकर यदि मैं ठीक हूं बोला जा रहा है, इसका मतलब है शब्द तो केवल बोलने के लिए बोले जा रहे हैं जबकि असल बात कुछ और ही है। ऐसे में यदि आप सहज महसूस करें और सामने वाला भी बात करने के लिए तैयार दिखाई दे तो आगे बढ़कर उनसे उनकी समस्या भी पूछी जा सकती है।

लोगों को अपनी बात रखने का माहौल दें

यदि कोई आपसे पूछे कि आप कैसे हैं और आप ठीक नहीं हैं तो ऐसे में केवल इतना कहा जा सकता है कि ‘मैं स्वीकार करता हूं आज मेरा सबसे अच्छा दिन नहीं है।’ इस तरह आप बात शेयर तो करते हैं लेकिन ओवर-शेयरिंग से बच जाते हैं। याद रखें आपको सामने वाले की प्राइवेसी में दखल नहीं देना है। जब तक मांगी ना जाए सलाह देने से बचना चाहिए। यदि कोई बात ना करना चाहे तो उसे इसकी इजाज़त दें।