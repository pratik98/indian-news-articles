Hindi News

Career

Admission To B.Ed In NCERT run Institutions On The Basis Of 12th Marks, This Will Harm The Students Of State Board

बी एड एडमिशन: एनसीईआरटी द्वारा संचालित संस्थानों में अब बीएड में एडमिशन 12 वीं के अंकों के आधार पर, इससे स्टेट बोर्ड के स्टूडेंट्स को हो सकता है नुकसान

4 दिन पहले



कॉपी लिंक

नेशनल काउंसिल फॉर एजुकेशनल रिसर्च एंड ट्रेनिंग (एनसीईआरटी) द्वारा संचालित रीजनल कॉलेज अजमेर सहित देश के अलग-अलग रीजनल कॉलेजों में बीएड प्रोग्राम में प्रवेश के लिए आयोजित किए जाने वाले कॉमन एंट्रेंस एग्जाम (सीईई) को कोविड का हवाला देकर रद्द कर दिया गया है। अब छात्रों को मेरिट के आधार पर इन कॉलेजों में प्रवेश दिया जाएगा। इस परीक्षा के लिए रीजनल कॉलेज भोपाल के प्रिंसिपल द्वारा विज्ञापन जारी किया गया था।

इस एग्जाम के जरिए एनसीईआरटी के संस्थानों में चार वर्षीय बीएससी-बीएड बीए-बीएड, एमएससी-बीएड व दो वर्षीय बीएड और एमएड प्रोग्राम में एडमिशन दिया जाता है। इसके अलावा छह वर्षीय एमएससी-एमएड प्रोग्राम में भी छात्र प्रवेश लेते हैं। इन सभी कोर्सेस में प्रवेश के लिए आवेदन प्रक्रिया 20 मई से 30 जून तक पूरी कर ली गई थी। एनसीईआरटी द्वारा संचालित संस्थाओं में रीजनल कॉलेज अजमेर, भोपाल, भुवनेश्वर, मैसूर के साथ ही एनईआरआईई शिलांग, एनआईई नई दिल्ली, सीआईईटी नई दिल्ली और पीएसएससीआईवीई भोपाल शामिल हैं।

छात्रों को 17 सितंबर को दी गई परीक्षा रद्द करने की सूचना

सीईई 18 जुलाई को प्रस्तावित था। जुलाई और अगस्त के बाद भी परीक्षा नहीं हुई। इसके बाद 17 सितंबर को अभ्यर्थियों के मोबाइल पर मैसेज आया कि कोविड-19 के चलते सीईई रद्द कर दिया गया है।

परीक्षा रद्द करने का कोई औचित्य नहीं है

नीट यूजी एनटीए ने 12 सितंबर को करा लिया है। देश भर में इस टेस्ट में 15 लाख से अधिक परीक्षार्थी शामिल हुए। इसके अलावा जेईई, यूपीएससी समेत तमाम परीक्षाएं कोविड में करवाई जा सकती हैं तो सीईई क्यों नहीं? अब कोविड के मामले भी कम ही सामने आ रहे हैं, ऐसे में परीक्षा रद्द करने का कोई औचित्य नजर नहीं आ रहा है।

फीस वापसी की मांग कर रहे हैं छात्र

छात्रों का कहना है कि जब परीक्षा आयोजित नहीं की गई तो आवेदन फीस लौटाई जाए। हालांकि अभी तक एनसीईआरटी की ओर से यह साफ नहीं किया गया है कि छात्रों की फीस वापस होगी या नहीं। ओबीसी व सामान्य वर्ग के छात्रों ने 1000 रुपए व आरक्षित वर्ग के छात्रों ने 500 रुपए आवेदन फीस भरी है।

स्टेट बोर्ड के छात्रों को होगा नुकसान

बीएड में 12 वीं के आधार पर प्रवेश देने से स्टेट बोर्ड के छात्रों को नुकसान हो सकता है। इस साल 12 वीं के छात्रों का परिणाम वैकल्पिक आधार पर तैयार किया गया है। जिससे 95% से अधिक अंक पाने वाले सीबीएसई 12 वीं के छात्रों की संख्या पिछले साल की तुलना में दोगुनी है। ऐसे में स्टेट बोर्ड के छात्रों को प्रवेश पाने में दिक्कतें आ सकती हैं।