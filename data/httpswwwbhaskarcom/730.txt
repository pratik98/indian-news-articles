Hindi News

Women

Only 6% Of Women In The Country Are Comfortable Getting Breastfeed In A Public Place, 26% Admitted To Molestation During This Period

ब्रेस्टफीडिंग में शर्म कैसी?: देश में 6% महिलाएं ही पब्लिक प्लेस पर ब्रेस्टफीड कराने में सहज, 26% ने मानी इस दौरान छेड़छाड़ की बात

एक दिन पहले लेखक: पारुल रांझा



कॉपी लिंक

26% महिलाओं को ब्रेस्टफीडिंग के दौरान पुरुषों की बुरी नजरों का सामना करना पड़ता है।

वहीं, 10% खुद को कपड़ों से ढक लेती हैं।

मां का दूध बच्चे के लिए अमृत के समान है, लेकिन फिर भी पब्लिक में ब्रेस्टफीडिंग के मुद्दे को लेकर आए दिन बहस होती है। हाल ही में कर्नाटक हाईकोर्ट ने एक मामले की सुनवाई में ये बात साफ कर दी कि बच्चे को ब्रेस्टफीडिंग कराना मां का अधिकार है। अगर पब्लिक प्लेस में ब्रेस्टफीडिंग की बात करें तो ऐसे लोगों की समाज में कमी नहीं, जिनका अनचाहा ध्यान ब्रेस्टफीडिंग करवाने वाली मांओं की तरफ रहता है। ये बात बेबी प्रोडक्ट ब्रांड टॉमी टिप्पी द्वारा ब्रेस्टफीडिंग मदर्स पर किए गए सर्वे में सामने आई है कि हर छह में से एक महिला घर से बाहर ब्रेस्टफीडिंग करवाते समय असहज महसूस करती है। वहीं, इस दौरान 26% महिलाओं को पुरुषों की बुरी नजरों का सामना करना पड़ता है। 27% महिलाएं ऐसी है, जो पुरुषों की नजरों से बचने के लिए अपनी जगह बदलकर दूसरे स्थान पर ब्रेस्टफीडिंग कराने को मजबूर होती हैं, जबकि 10% महिलाएं इस दौरान खुद को कपड़ों से ढक लेती हैं।

ब्रेस्टफीडिंग में शर्म कैसी?

भारत में सिर्फ 6% महिलाएं ही पब्लिक प्लेस पर ब्रेस्टफीडिंग में कंफर्टेबल हैं। इसे गलत नजर से देखने और टैबू समझने की एक वजह ये भी है कि समाज में कहीं न कहीं ब्रेस्ट को ओवर सेक्सुअलाइज समझा जाता है। पहले भी कई बार महिलाओं के पब्लिक प्लेस पर ब्रेस्टफीडिंग कराने पर रोक-टोक के मामले सामने आ चुके है। हालांकि, देश में कई स्थानों पर महिलाओं के लिए फीडिंग बूथ की व्यवस्था है। पर कुछ ऐसे भी स्थान है जहां महिलाओं का फ्रीक्वेंट जाना-आना होता है लेकिन ब्रेस्टफीडिंग रूम की सुविधा नहीं।

ताजमहल में ब्रेस्टफीडिंग रूम

देशभर में ब्रेस्टफीडिंग रूम की सुविधा उपलब्ध कराने वाला पहला भारतीय स्मारक ‘ताज महल’ था। इसके बाद 21 सितंबर 2019 को ही आगरा किला में बेबी फीडिंग सेंटर शुरू कर दिया गया। फिलहाल कुल पांच स्मारकों में बेबी फीडिंग रूम खुल गए हैं। अब आगरा के फतेहपुर सीकरी और अकबर के मकबरे, सिकंदरा स्मारक, एत्माद्दौला स्मारक में आने वाली महिला पर्यटकों को बच्चों को ब्रेस्टफीडिंग कराते हुए असहज नहीं होना पड़ता।

यहां भी बेबी फीडिंग रूम की सुविधा

ट्रेनों में सफर करने के दौरान महिलाएं अपने बच्चों को सुरक्षित होकर ब्रेस्टफीडिंग करा सके, इसके लिए देश के कई रेलवे स्टेशनों पर बेबी फीडिंग रूम की सुविधा है। इनमें अजमेर रेलवे स्टेशन, जोधपुर रेलवे स्टेशन, कासगंज, बाजपुर, काशीपुर, रामनगर, हाथरस सिटी, मथुरा कैंट, इज्जतनगर, बरेली सिटी, भोजीपुरा, बहेड़ी, किच्छा, पूरनपुर, पीलीभीत, काठगोदाम, हल्द्वानी, लाल कुआं, रुद्रपुर सिटी जैसे रेलवे स्टेशन शामिल हैं।

रेलवे ने दिया था निर्देश

जून 2017 को रेल मंत्रालय ने सभी जोनल रेलवे को निर्देश जारी कर दिए गए थे कि उन्हें स्तनपान कराने वाली महिलाओं के लिए वेटिंग हॉल में अलग से कक्ष बनाना होगा, जिसमें एक छोटी टेबल और कुर्सी हो। कई रेलवे स्टेशनों पर ये सुविधा शुरू हो चुकी है, जबकि कुछ में निर्माण कार्य चल रहा है। खास बात ये है कि गुजरात का गांधीनगर रेलवे स्टेशन, देश का पहला ऐसा स्टेशन है, जहां रेलवे ट्रैक पर आलीशान फाइव स्टार होटल बनाया गया है। इसमें भी प्रार्थना रूम और बेबी फीडिंग रूम बनाया गया है। देश के कई अस्पतालों में महिलाओं के लिए बेबी फीडिंग रुम की सुविधा है।

किन जगहों पर ब्रेस्टफीडिंग करा रहीं

मॉम्सप्रेसो की ओर से ब्रेस्टफीडिंग मांओं पर सर्वे किया गया। इसमें पाया गया कि करीब 90% महिलाएं बच्चों को अपनी कार में ब्रेस्टफीडिंग कराती हैं, जबकि पब्लिक ट्रांसपोर्ट में 78%, रेस्त्रां में 56%, कार पार्किंग में 49%, ट्रायल रूम में 47%, वॉशरूम में 44%, धार्मिक स्थानों में 41% और 32% पार्कों में। सर्वे में शामिल केवल 6% मांओं ने कहा कि उन्होंने अपने बच्चों को आराम से ब्रेस्टफीडिंग रुम में फीडिंग कराई। सबसे हैरानी की बात ये है कि कोई उचित जगह न होने के कारण मांओं को पेड़ के नीचे, पासपोर्ट कार्यालय के वेटिंग रुम, बैंक कतार, वॉशरूम, मॉल की बेंच पर और बस स्टॉप में ब्रेस्टफीडिंग कराने को मजबूर होना पड़ा। करीब 81% माओं ने कहा कि ब्रेस्टफीडिंग के लिए सेफ जगह न होने के कारण वे अपने बच्चों को पब्लिक प्लेस पर फीडिंग कराते हुए शर्मिंदगी महसूस करती हैं।

यहां कब मिलेगी सुविधा?

सवाल ये है कि देश में सार्वजनिक भवनों, मॉल, शॉपिंग सेंटर, सिनेमा हॉल, बस टर्मिनल, हवाई अड्डों, कार्यालयों, मेट्रो स्टेशन जैसी जगहों पर अक्सर महिलाओं का आना-जाना लगा रहता है, इसके बावजूद सेफ और आराम से ब्रेस्टफीडिंग करवाने के लिए उस हिसाब से इंफ्रास्टक्टर तैयार नहीं किया गया। जब भी एक ब्रेस्टफीडिंग करवाने वाली महिला पब्लिक प्लेस पर जाती है और बच्चा भूख से रोने लगता है, उस दौरान उसके पास दो ही विकल्प होते है। पहला ये कि वो पब्लिक प्लेस पर ही फीडिंग करवाए या फिर पब्लिक वाशरूम का इस्तेमाल करें। हैरानी की बात है कि नेशनल बिल्डिंग कोड ऑफ इंडिया (NBC) ने भी सार्वजनिक भवनों में बेबी फीडिंग रूम पर कोई बात नहीं की।

विधानसभा में उठाई थी ब्रेस्ट फीडिंग रूम बनाने की मांग

साल 2017 में असम राज्य में बतद्रोवा विधानसभा सीट से एमएलए अंगूरलता डेका ने विधानसभा में ब्रेस्टफीडिंग रूम की मांग उठाई थी। बेटी के जन्म के बाद जब वह विधानसभा आईं, तो उन्हें बच्ची को ब्रेस्टफीडिंग करने के लिए अपने घर तक काफी चक्कर लगाने पड़ रहे थे। हर एक घंटे में विधानसभा छोड़कर घर बेटी को दूध पिलाने जाना पड़ता था। इसकी वजह से वे विधानसभा में होने वाली चर्चा में पूरी तरह शामिल नहीं हो पाती थीं। बाद में उन्होंने विधानसभा में ब्रेस्टफीडिंग रूम बनाने की मांग उठाई थी।

आखिर क्या है हल?

भारत में पब्लिक जगहों पर ब्रेस्टफीडिंग कराने को लेकर इसके विरोध या स्पोर्ट में कोई विशेष कानून नहीं है। गांव और छोटे कस्बों में महिलाएं इसे लेकर काफी जागरुक हैं, जबकि शहरों में महिलाएं ज्यादा संकोच करती नजर आती हैं। इस संकोच का केवल एक ही हल है जिस तरह हर जगह शौचालयों का निर्माण हो रहा है उसी तरह से सार्वजनिक जगहों पर भी तेजी से ब्रेस्टफीडिंग रुम बनाए जाएं।

भारत में इस राज्य की महिलाएं आगे

वर्ल्ड हेल्थ ऑर्गनाइजेशन की संस्था वर्ल्ड हेल्थ असेंबली की रिपोर्ट के अनुसार छत्तीसगढ़ की महिलाएं ब्रेस्टफीडिंग में सबसे आगे हैं। यहां 82% महिलाएं ब्रेस्टफीडिंग कराती हैं, जबकि कई राज्यों में ये आंकड़ा करीब 50% ही है।

क्यों जरूरी है बच्चे के लिए मां का दूध

जयपुर के फोर्टिस एस्कॉर्ट्स अस्पताल में गायनाकोलॉजिस्ट डॉ. शालू कक्कड़ बताती हैं कि बच्चे को ब्रेस्टफीडिंग कराने का मतलब सिर्फ उसका पेट भरना नहीं है, बल्कि ये मां और बच्चे दोनों के लिए बहुत आवश्यक है। मां दूध में आवश्यक पोषक तत्व, विटामिन, प्रोटीन, वसा, एंटीबाडीज सहित ऐसे प्रतिरोधक कारक होते हैं, जो बच्चे के विकास और हेल्थ के लिए जरुरी है। मां को 6 माह तक शिशु को सिर्फ ब्रेस्टफीडिंग कराना चाहिए। इसके बाद दो साल की उम्र तक अन्य आहार के साथ ब्रेस्टफीडिंग करा सकती हैं, जो मांएं ब्रेस्टफीडिंग नहीं करातीं, उन्हें और बच्चे को कुछ दिक्कतों का सामना करना पड़ सकता है।

लेक्टेटिंग मांओं के लिए स्वर्ग से कम नहीं ये देश

यूके- इस देश में पब्लिक प्लेस पर ब्रेस्टफीडिंग लीगल है। मांओं की सुविधा के लिए लगभग सभी सार्वजनिक स्थानों पर नर्सिंग स्पेस भी बनाए गए हैं।

जापान - ब्रेस्ट फीडिंग मांओं के लिए जापान की राजधानी टोकियो में खास तरह के बेबी कैफेस बने हैं। यहां मां अपने बच्चे को ब्रेस्टफीडिंग करवाने के अलावा उसे सुला भी सकती हैं।

पेरू- बच्चों को मॉलन्यूट्रिशन से बचाने के उद्देश्य से इस देश में सरकार द्वारा कई जागरुकता अभियान चलाए जाते है। यही वजह है कि यहां ब्रेस्टफीडिंग मांओं को बेहद सम्मान दिया जाता है। यहां कई स्थानों पर नर्सिंग कैबिंस बनाए गए हैं।

ताइवान - इस देश में महिलाओं को ब्रेस्टफीडिंग के लिए प्रोत्साहित किया जाता है। यहां होटल्स से लेकर पार्क तक सभी जगहों पर फिडिंग रुम की व्यवस्था है।

नॉर्वे - यहां ब्रेस्टफीडिंग के लिए स्पेशल प्रो बूब प्लेस बने हैं। खास बात ये है कि डिलिवरी के बाद कामकाजी महिलाओं को 58 वीक की पेड लीव दी जाती है। इसके बाद अगर महिला ऑफिस टाइम में बेबी को ब्रेस्टफीडिंग कराना चाहती है तो घर जा सकती है।