Hindi News

Women

This is me

When The Girl Was Molested, She Beat Up The Bank Officer, If She Entered Politics, She Was Not Even Afraid Of The Grandeur Of Male Leaders.

बिहार प्रदेश मंत्री की जुबानी: लड़की को छेड़ा तो बैंक अधिकारी को पीट दिया, राजनीति में पहुंची तो पुरुष नेताओं की दादागिरी से भी नहीं डरीं

मुझसे जब भी कहा गया कि लड़की हो पेड़ पर मत चढ़ो, टांग टूट जाएगी। पूरा दिन धूप में रहती हो, रंग काला पड़ जाएगा तुमसे शादी कौन करेगा? मैं हर बात का जवाब देती। वही करती जो मुझे करना होता। लड़कों के ग्रुप्स में खेलती, उनकी सरदार बनती। जिस टीम में जाती, जीतकर आती। गुल्ली-डंडा खेला, कंचे खेले, बैडमिंटन- क्रिकेट सारे खेल खेल। लड़कियों की तरह दुबक कर घर में बैठना, गुड़िया-गुड्डे खेलना, इन सबको हाथ ही नहीं लगाया। बचपन में ही माता-पिता का साथ छूट गया। पढ़ाई भी रिश्तेदारों के यहां जाकर की। नानी-नानी ने बड़े प्यार से पाला। मैं पटना में पैदा हुई और माता-पिता के गुजर जाने के बाद 12वीं केरल में एक रिश्तेदार के यहां रहकर पूरी की। आगे की पढ़ाई दिल्ली में हुई। बचपन कितना खुशियों भरा, स्नेह भरा होता है, ये मैंने जाना ही नहीं। ममता क्या होती है, ये समझा ही नहीं। बचपन से धूप, संघर्ष, जद्दोजहद देखी। जिंदगी की धूप में तपकर ही पॉलिटिशियन बनी। ये बातें बिहार की भाजपा प्रदेश मंत्री अमृता भूषण ने कहीं।

अमृता भूषण

भास्कर वुमन से बातचीत में अमृता बताती हैं, ‘शुरू से पढ़ने लिखने में तेज थी तो ग्रेजुएशन के बाद बैंकिंग का एग्जाम पास किया। कैनरा बैंक में मैनेजर बनी। अभी तक जो जिंदगी जी उसमें किसी से पीछे नहीं रही। पर्सनैलिटी ऐसी बनाई कि कोई लड़का अगर मुझे घूर रहा है तो क्यों घूर रहा है? उससे जाकर पूछ लेती। अगर कोई छू लेता तो बिना मारे छोड़ती नहीं। मेरी मर्जी के बिना मेरे साथ कोई कुछ भी नहीं कर सकता। साल 2000 में बैंक की नौकरी जॉइन की। जॉब के दौरान देखा कि पुरुष हमेशा स्त्री को संजी-संवरी, हंसकर बात करने वाली व उनकी चापलूसी करने वाली ही समझते हैं। मैं वैसी थी नहीं।

परिवार के साथ अमृता

मेरी नौकरी पटना में ही थी। वहां अधिकारियों की आदत थी कि अगर कोई लड़की उन्हें खूबसूरत दिख रही है तो उसके मूंह के पास घूसकर बात करते। एक बार एक अधिकारी हमारे कलिग के पास एकदम उससे सटकर बोले, ‘तुम्हारा सूट बहुत अच्छा लग रहा है। तुम बहुत सुंदर लग रही हो।’ वो अनकंफर्टेबल महसूस कर रही थी, लेकिन कुछ बोल नहीं पा रही थी। मुझसे ये देखा नहीं गया। मैं उठी और जाकर कहा, सर मैं कैसी लग रही हूं? मेरा भी सूट देख लीजिए। मेरी इस प्रतिक्रिया के बाद उस अधिकारी की सांस ऊपर की ऊपर और नीचे की नीचे रह गई। हाल उसका बहाल हो गया। दिल्ली में पढ़ाई के दौरान का एक और वाक्या हुआ। लाजपत नगर शॉपिंग के लिए जा रही थी। बस में बैठे थे। मेरी दोस्त को एक लड़का बार-बार चिकोटी काट रहा था। उसने मुझे बताया। तो मैंने उस लड़के को घूरकर देखा। फिर वो लड़का खिड़की के बाहर देखने लगा। उस लड़के ने फिर दोस्त को चिकोटी काटी। दोस्त ने फिर मुझसे शिकायत की। मैं खड़ी हुई, ‘चिकोटी क्यों काट रह है?’ उससे पूछा। उसने कहा मैंने नहीं काटा। मैंने उसको वहीं बस में एक जोर से थप्पड़ मारा। वो उतरकर भागने लगा। मैं भी उसके पीछे भागी। उसे पकड़कर जितना मार सकती थी, मारा। बाद में पब्लिक ने भी पीटा।

छेड़छाड़ करने पर बैंक में जीएम को पीटा

मेरी पर्सनैलिटी थोड़ी ठीक सी है। बैंक के पुरुष मेरे पीछे पड़े रहते। हर कोई अपना ट्राई मारता। खुद को हीरो समझते। उनको तो मैं डांट भी देती। तब तक हमारा एक डीजीएम आ गया। वो अलग रसिक था। फाइल लेकर कैबिन में बुला लेता। घंटों फालतू के डिसक्शन करता। मैं कुछ भी बोल नहीं पाती, क्योंकि प्रमोशन नजदीक थे। मैं ज्यादा परेशान हो गई तो मैंने अपने जूनियर को उनके पास भेजना शुरू कर दिया। उसकी बत्तमीजियां बढ़ने लगीं। मैं दूसरों की मदद करती और खुद भी छेड़छाड़ का विरोध करती तो मेरा क्रेडिट रिपोर्ट बिगड़ गया, जिस वजह से प्रमोशन में दिक्कत आई। जब वही डीजीएम प्रमोट हुआ और जीएम बन गया। एक दिन वो मेरे पास फिर आया। उसने मेरा हाथ पकड़ लिया। प्रमोशन मिले उसके लिए मैंने बैंक में रहकर डबल एमए किया। पीएचडी की और एमबीए भी किया, लेकिन प्रमोशन नहीं मिला तो उसका गुस्सा तो था ही। मैंने जीएम को पकड़ा और खूब चप्पल, घूंसे, लात सबसे पीटा। बैंक के कर्मचारी मुझे पकड़ने लगे। मैंने उसका गला पकड़ लिया। मुझे इतना गुस्सा आ रहा था कि बर्दाश्त के बाहर था। मैंने सोच लिया था, भाड़ में जाए नौकरी, आज इसे मारूंगी खूब। मैंने उसे पीटकर रिजाइन कर दिया। रिजाइन में कारण लिखा कि इस जीएम की वजह से जा रही हूं। फिर उस अधिकारी पर भी डिसीप्लीनरी एक्शन लिया गया।

बैंक से निकलकर शुरू की समाज सेवा

अधिकारी को पीटकर बैंक से निकली तो अब समझ नहीं आ रहा था कि अब क्या करूं? कुछ दिन खुद को समय दिया। फिर सोचा कि महिलाओं के उत्थान के लिए काम करना चाहिए। सभी महिलाओं के साथ छेड़छाड़ हो रही थी, लेकिन किसी में हिम्मत नहीं थी कि उसके खिलाफ लड़ाई की जाए। महिलाओं के बीच गई तो देखा कि चाहें रेप सर्वाइवर हो, घरेलू हिंसा से पीड़ित हो, छेड़छाड़ का शिकार हो, कोई भी महिला हो, किसी को पूरा न्याय नहीं मिल रहा था। उल्टा न्यायिक प्रक्रिया इतनी लंबी है कि ज्यादातर महिलाएं आधे रास्ते में ही लड़ना छोड़ देती हैं। कानूनी रास्ते इतने मुश्किल कि वो परेशान होकर दुख ही भुला ही बैठती हैं। अभी तक मैं जिन महिलाओं की मदद कर रही थी वो डीएम, पुलिस, नेता, मंत्री के द्वारा कर रही थी। अब मुझे किसी के ‘द्वारा’ काम नहीं करवाना था।

अब पॉलिटिक्स में आने का लिया फैसला

अगर मुझे समाज को बदलना था तो खुद को पावरफुल बनाना था। तब 2012 में मैंने पॉलिटिक्स में आने का फैसला किया। मुझे जूझने की आदत बचपन से थी, छोड़ कर कभी भागी नहीं। भारतीय जनता पार्टी को जॉइन किया। यहां जो लोग मुझे मिले, उन्होंने मुझे नीचे फंसने नहीं दिया। एक एनजीओ मंच का प्रदेश उपाध्यक्ष बना दिया। फिर बीजेपी मेन विंग की प्रदेश मंत्री हो गई। मैं पार्टी में नेताओं को राखी भी बांधती हूं। मुझे अच्छे लोग मिले, इसलिए अपने ईर्द-गिर्द एक कवच महसूस किया, लेकिन वहां पर भी देखा कि महिलाओं की संख्या बहुत कम है। एक तो संख्या कम है दूसरा कोई महिला अगर पॉलिटिक्स में आकर पुरुषों को कमांड करने लगे तो उनसे बर्दाश्त नहीं होता।

राजनीति में भी झेलीं महिला होने की चुनौतियां

पार्टी में अगर कोई नेता या पदाधिकारी है तो उन्हें मुझसे ईगो प्रॉब्लम होती है क्योंकि उन्हें लगता है कि मैं उनके साथ हंसकर बात नहीं करती । उनके साथ आती-जाती नहीं हूं। ग्रुप में भी जाती तो अकेली गाड़ी में जाती हूं। पुरुष हमेशा चाहता है कि उसके सामने स्त्री सजी-संवरी और शर्मिली सी जाए, लेकिन मैं पुरुष की इस सोच के पैमाने में फिट नहीं बैठती। लोगों के बीच अकेली जाती हूं। उनका सपोर्ट मिलता है।

अभी कल की ही बात है। जितिया का पर्व था। मैंने कभी नहीं किया। क्योंकि बैंक जाना होता था। जल्द ही दो बच्चे हो गए। मैंने छठ शुरू कर दिया था। तीज और नवरात्रि के बीच में जितिया का व्रत आता है। मैं लगातार इतने सारे व्रत नहीं कर सकती। जितिया व्रत न करने पर पुरुषों ने मुझ पर कटाक्ष किया। ये हमारे समाज की मेंटेलिटी है।

पॉलिटिक्स में जनता महिला नेता को ज्यादा ध्यान से सुनती है। आप महिला नेता हैं या पुरुष, इससे जनता को फर्क नहीं पड़ता। उन्हें अपनी परेशानियां का हल चाहिए और कुछ नहीं। पब्लिक को महिला नेता से दिक्कत नहीं है, पार्टी के अंदर पुरुषों को दिक्कत होती है। एक महिला नेता पार्टी के अंदर फोरम पर अपनी बात नहीं रख पाती। पॉलिटिक्स की बहुत बड़ी प्रॉब्लम है कि एक महिला किसी नेता से दो तीन बार मिल ले तो उसका नाम उसके साथ जोड़ दिया जाता है। मैं खुद ज्यादा किसी से बात नहीं कर पाती। इस वजह से बहुत से काम अटक भी जाते हैं। यहां इतनी खींचातानी है कि सब एक दूसरे के पीछे पड़े रहते हैं। महिलाओं को बदनाम करना आसान है क्योंकि उसके लिए किसी को प्रूफ करने की जरूरत नहीं पड़ती। मुंह से बोलना काफी है। अगर कोई पुरुष बलात्कार भी कर देता है तो प्रूफ मांगा जाता है।

किसी महिला को अगर कोई टिकट चाहिए तब भी कोई पुरुष चाहिए जो आपका नाम आगे रखे। अब कोई पुरुष नाम रखेगा भी तो उसे भी गलत सेंस में लिया जाता है। कोई महिला आगे बढ़ भी गई तब भी उसे ‘गलत काम करके’ आगे बढ़ी है, ये कहा जाता है। महिलाएं राजनीति में ज्यादा पीआर नहीं बना पातीं। ‘पीआर’ बनाएंगी तो फिर उसे ‘प्यार’ बना दिया जाएगा। हमारे ऊपर तो समाज, परिवार, खुद की जिम्मेदारी, इज्जत की जिम्मेदारी... तमाम जिम्मेदारियां हैं। मेरे दो बच्चे, पति है, उनकी जिम्मेदारी भी उठानी है। हमें बहुतों के बारे में सोचकर फैसले लेने पड़ते हैं। मैं सदन में नहीं पार्टी में हूं। मैं जिस भी क्षेत्र की प्रभारी रही वहां महिलाओं की मदद की। मुझे जब भी कार्यक्रम कराने का मौका मिलता तो मैं कार्यक्रमों में महिलाओं को थाली लेकर खड़ा नहीं करती न ही अतिथियों को टीका लगाने का काम सौंपती हूं। मैंने उन्हें मंच पर बोलने का मौका देती हू्ं। मेरी तो अपील है कि हर वो लड़की जिसकी पॉलिटिक्स में दिलचस्पी है, वे जरूर आगे आएं। देश में बदलाव स्त्री का पॉलिटिक्स में आना जरूरी है।