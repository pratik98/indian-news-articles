Hindi News

International

Imran Khan Taliban | Pakistan Prime Minister Imran Khan; Pak PM Said We Are In Talks With Taliban Pakistan Or TTP For Peace

सच का सामना: इमरान बोले- तालिबान पाकिस्तान से अफगानिस्तान में बातचीत जारी, उम्मीद है फौज पर हमले रुक जाएंगे

पाकिस्तान के प्रधानमंत्री इमरान खान ने वो सच कबूल कर लिया है जो भविष्य में उनके लिए सियासी तौर पर खतरनाक साबित हो सकता है। इमरान के मुताबिक, पाकिस्तान सरकार और प्रतिबंधित आतंकी संगठन तहरीक-ए-तालिबान पाकिस्तान (TTP) के बीच अफगानिस्तान में शांति समझौते के लिए बातचीत चल रही है।

इमरान इस कबूलनामे के बाद गहरी सियासी मुश्किलों में फंस सकते हैं। खुद इमरान और उनके मंत्री UN समेत तमाम अंतरराष्ट्रीय मंचों पर कहते रहे हैं कि TTP ने पाकिस्तान में 80 हजार लोगों और सैनिकों को कत्ल किया है। अब विपक्ष सवाल पूछेगा कि इस दहशतगर्दों के साथ बातचीत और माफी का ऑफर किस आधार पर दिया जा रहा है।

माफी देने को तैयार

इमरान दो महीनों में इंटरनेशनल मीडिया को 6 इंटरव्यू दे चुके हैं। हर बार वो कुछ ऐसा कह देते हैं जिसमें वो खुद फंस जाते हैं। इस बार उन्होंने TRT वर्ल्ड से बातचीत की। एक सवाल के जवाब में कहा- हम TTP के कई संगठनों से बातचीत कर रहे हैं। यह बातचीत अफगानिस्तान में हो रही है। अमन बहाली की कोशिश हो रही है, हम उन्हें माफी दे सकते हैं।

16 दिसंबर 2014 को पाकिस्तान तालिबान ने पेशावर के आर्मी स्कूल पर हमला किया था। 6 आतंकियों ने तीन घंटे में 132 बच्चों और 18 टीचर्स को मौत के घाट उतार दिया था। (फाइल)

‘आप दुनिया को चौंका रहे हैं’

इमरान के इस बयान पर एंकर ने कहा- आप इस खुलासे के जरिए दुनिया को चौंका रहे हैं कि आपकी सरकार TTP से बातचीत कर रही है। इस पर इमरान ने कहा- हां, हम उनको माफी देने के लिए तैयार हैं और वो आम लोगों की तरह जिंदगी गुजार सकेंगे।

इस पर एंकर ने फिर पूछा- अगर आपकी सरकार और TTP के बीच बातचीत चल रही है तो फिर यह आतंकी संगठन पाकिस्तानी फौज पर लगातार हमले क्यों कर रहा है? जवाब में पाक प्रधानमंत्री बोले- अभी बातचीत चल रही है, समझौता नहीं हुआ है।

अफगान तालिबान भी मदद कर रहा है...

इमरान से अगला सवाल था- क्या अफगानिस्तान की तालिबान हुकूमत भी बातचीत में आपकी मदद कर रही है? जवाब में खान ने कहा- जाहिर है, बातचीत ही अफगानिस्तान में चल रही है। लिहाजा, आप कह सकते हैं कि वो हमारी मदद कर रहे हैं। मैं साफ कर देना चाहता हूं कि इस मसले का हल मिलिट्री एक्शन से नहीं निकल सकता। बातचीत तो होनी ही चाहिए।

कुछ दिन पहले विदेश मंत्री शाह महमूद कुरैशी और राष्ट्रपति आरिफ अल्वी ने भी यही बातें कहीं थीं। इमरान के बयान के बाद पाकिस्तान में लोगों का गुस्सा भड़क रहा है। सोशल मीडिया पर लोग सरकार के खिलाफ भड़ास निकाल रहे हैं।