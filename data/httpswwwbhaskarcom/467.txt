Hindi News

Magazine

Economist

Religious Faith Helps To Forget The Pain Of Poverty, Analysis Of The Opinion Of 33 Lakh People In 156 Countries, Religiosity Is Less In Rich Countries

धर्म पर सर्वे: गरीबी के दुख-दर्द को भुलाने में मदद करती है धार्मिक आस्था, 156 देशों में 33 लाख लोगों की राय का विश्लेषण, अमीर देशों में धार्मिकता कम है

7 दिन पहले



कॉपी लिंक

1844 में कार्ल मार्क्स ने लिखा था, धर्म पीड़ित जनता के लिए राहत की सांस है। यह जनता की अफीम है। धर्म ने गरीबों को अपने दुख-दर्द भुलाने में मदद की है। नेशनल साइंस अकादमी द्वारा प्रकाशित मैनहीम यूनिवर्सिटी, जर्मनी की जाना बर्केसेल और उनके सहयोगियों के शोध पत्र में इस दावे पर आंकड़ों की रोशनी में नजर डाली गई है। उनका कहना है कि धार्मिक आस्था गरीबी की तकलीफों को कम करती है। यह भी कि अमीर देश कम धार्मिक हैं।

कई शोधकर्ता दावा करते रहे हैं कि निम्न आर्थिक, सामाजिक हैसियत का संबंध कमजोर मानसिक स्वास्थ्य से है। अनुमान था कि अमीर देश में यह प्रभाव कमजोर पड़ जाता है। किसी अमीर देश में गरीब होना गरीब देश में गरीब होने से बेहतर है। लेकिन, यह सही नहीं है। कई प्रमाण बताते हैं कि हैसियत और मानसिक स्वास्थ्य के बीच मजबूत संबंध है। यह गरीब देशों के मुकाबले अमीर देशों में कम नहीं है। धर्म के मनोवैज्ञानिक प्रभावों का अध्ययन करने वाली बर्केसेल ने गौर किया है कि आर्थिक विकास का संबंध धार्मिकता से है। देश जितना अधिक धनवान होगा, वहां ईश्वर का प्रभाव उतना ही कम होगा।

बर्केसेल और उनके साथियों ने 156 देशों में तीन सर्वेक्षणों में 33 लाख लोगों की राय का विश्लेषण किया है। आंकड़े बताते हैं कि आर्थिक विकास मानसिक स्वास्थ्य और हैसियत के बीच रिश्ते को दर्शाता है। धार्मिकता इस प्रभाव को कमजोर कर सकती है। उदाहरण के लिए जिन अमीर देशों में धार्मिक विश्वास का स्तर ऊंचा है, वहां हैसियत और मानसिक स्वास्थ्य के बीच संबंध कमजोर है।

विश्व के प्रमुख धर्मों में धन, संपत्ति को बहुत अच्छा नहीं बताया गया है। शोधकर्ताओं ने जिक्र किया है कि बाइबल, भगवत गीता,कुरान और बौद्ध धर्म के उपदेशों में धन के प्रति संदेह जताया गया है। अगर ईश्वर की शिक्षा है कि अमीर लोग आध्यात्मिक तौर पर भ्रष्ट हैं या कयामत के दिन उनके साथ इंसाफ होगा तो गरीबी बोझ नहीं लगती है। बर्केसेल कहती हैं,अन्य संभावनाएं भी हो सकती हैं। संगठित धर्म सामाजिक सहारे और सहयोग का नेटवर्क मुहैया कराते हैं। इससे व्यक्ति की हैसियत और आर्थिक स्थिति कमतर होने के प्रभाव घटते हैं।

धर्म का रक्षा कवच

11 अमीर देशों में एक स्टडी में पाया गया कि व्यक्तिगत आय और संपन्नता उन स्थानों में बेहतर है जो अधिक धार्मिक नहीं हैं। शोधकर्ताओं का निष्कर्ष है कि बढ़ती संपन्नता धार्मिक भावनाओं को प्रभावित करती है। ऐसा लगता है कि धर्म गरीबी के असुविधाजनक प्रभावों से लोगों की रक्षा करता है। यह स्पष्ट नहीं है कि ऐसा क्यों होता है।