Hindi News

Entertainment

Bollywood

War Completes Two Years; Hrithik Roshan Said – The Response Received In The Film Only Gave Me The Courage To Listen To My Heart

फिल्म एनिवर्सरी: वॉर को दो साल पूरे; ऋतिक रोशन बोले- फिल्म में मिले रिस्पॉन्स ने मुझे केवल अपने दिल की बात सुनने का हौसला दिया

3 घंटे पहले



कॉपी लिंक

फिल्म की दूसरी सालगिरह के मौके पर ऋतिक ने ‘वार’ की स्क्रिप्ट के बारे में अपनी सबसे पहली प्रतिक्रिया का खुलासा किया। वह कहते हैं, "हां, यह एक जटिल प्रतिक्रिया थी। जब मैंने स्क्रिप्ट पढ़ी, तो मुझे उसमें ऐसा कुछ भी नहीं दिखाई दिया, जिससे मैं उत्साहित हो जाता। यह बहुत ही हल्की और सतही-सी चीज थी...और उस वक्त मैं ‘सुपर 30’ जैसे 'रियल' सिनेमा की दुनिया में डूबा हुआ था। मेरी प्रतिक्रिया सुनकर सिड और आदि दोनों भागकर मेरे घर आए और मुझे इस फिल्म को ढंग से समझने में महज 5 मिनट का समय लगा। आदि का कहना था कि इसे मैं ‘धूम: 2’ जैसी एंटरटेनर की नजर से देखूं।

ऋतिक बताते हैं, “इसके बाद हम जमकर बैठे और पूरी स्क्रिप्ट को दोबारा देखना शुरू किया। इस बार मुझे भरपूर मजा आया और अपनी नादानी का एहसास भी हुआ। कभी-कभी यह समझना जरूरी हो जाता है कि डायरेक्टर स्क्रिप्ट की व्याख्या किस प्रकार से करना चाहता है। सिड के साथ ‘बैंग बैंग’ में काम करने के चलते मुझे उनकी बातों पर भरोसा हो गया। मैंने इसे कबीर वाले किरदार के दम पर फिल्म में वजन और गहराई पैदा करने के अवसर की तरह देखा, जो आम तौर पर ऐसी एक्शन फिल्मों में कहीं दिखाई नहीं पड़ता। इस पहलू ने वाकई मेरे अंदर जोश भर दिया। मेरे खयाल से ऐसी फिल्में, जो 'इतनी गहरी नहीं' होतीं, बनाने का सबसे अच्छा तरीका यह है कि उनमें ऐसे किरदार मौजूद हों, जो वाकई काफी गहरे हों। तब तो मजा ही आ जाता है।"

यह सुपरस्टार भारत की अब तक की सबसे बड़ी एक्शन एंटरटेनर फिल्म बनाने का श्रेय आदित्य चोपड़ा और सिद्धार्थ आनंद के विजन को देता है! ऋतिक की राय है- "मैं पूरे आत्मविश्वास के साथ कह सकता हूं कि फिल्म-मेकर के रूप में यह सिड आनंद और आदि चोपड़ा का शानदार विजन ही था, जिसने इसे मौजूदा शक्लोसूरत दी। एक कंट्रीब्यूटर के रूप में मुझे ‘वार’ का हिस्सा बन कर बड़ा मजा आया और फिल्म को मिले रिस्पॉन्स ने मुझे अपने दिल की बात सुनने तथा पूरे मन व अंतरात्मा से काम करने की हिम्मत दी है।”

वॉर ने मुझे अपनी ऑन-स्क्रीन एक्शन करने की क्षमता बढ़ाने पर मजबूर कर दिया था: टाइगर श्रॉफ

टाइगर श्रॉफ ने ‘वार’ में दर्शकों को सम्मोहित कर दिया था और उनके जादू भरे एक्शन कौशल ने साबित कर दिया कि वह भारतीय फिल्म इतिहास के सबसे बड़े एक्शन स्टार्स में शामिल हैं! फिल्म की दूसरी सालगिरह पर टाइगर गर्व से बताते हैं कि उनकी फिल्मोग्राफी में यशराज फिल्म्स की ‘वार’ का कितना ऊंचा स्थान है! वह बताते हैं, “वार ने भारत में एक्शन फिल्मों के बेंचमार्क को किसी और ही स्तर पर पहुंचा दिया था। मेरी फिल्मोग्राफी में यह फिल्म शामिल होने का मुझे बड़ा गर्व है। मैं अपने डायरेक्टर सिद्धार्थ आनंद और प्रोड्यूसर आदित्य चोपड़ा को यह खास प्रोजेक्ट मुझे सौंपने का शुक्रिया अदा करता हूं। इस प्रोजेक्ट ने मुझे अपने स्क्रीन आइडल ऋतिक रोशन के साथ स्क्रीन साझा करने का मौका भी दिया था। ‘वार’ में टाइगर ने एक चालाक अंडरकवर जासूस खालिद की भूमिका निभाई थी, जहां उन्होंने मौत को मात देने वाले स्टंट करके दिखाए। कोई सबसे मुश्किल एक्शन सीक्वेंस चुनने के सवाल पर वह कहते हैं, “इसका जवाब देना मुश्किल है! मैं कहना चाहूंगा कि ‘वार’ का मेरा इंट्रोडक्शन सीन, जिसमें मैंने अपने डायरेक्टर के कट कहे बिना हैंड टू हैंड लड़ाई की थी, वह मेरा अब तक का सबसे मुश्किल सीन है।”

मेरी कोशिश हमेशा ‘वार’ जैसी बेंचमार्क एक्शन फिल्में बनाने की रही है: डायरेक्टर सिद्धार्थ आनंद

दो साल पहले ‘वार’ के आल-टाइम ब्लॉकबस्टर बनने के बाद डायरेक्टर सिद्धार्थ आनंद ने खुद को भारत में एक्शन फिल्मों के सबसे बड़े डायरेक्टर के रूप में स्थापित कर लिया है। यशराज फिल्म्स की धड़कनें बढ़ा देने वाली इस विजुअल स्पेक्टेकल ने हिंदी सिनेमा के इतिहास में एक नया बेंचमार्क स्थापित कर दिया था। चाहे इसका बॉक्स ऑफिस रिकॉर्ड हो, शानदार स्केल हो, बहुत बड़े हिट गाने हों... यहां तक कि टाइगर श्रॉफ के खिलाफ ऋतिक रोशन को खड़ा करके इस फिल्म ने एक तरह से कास्टिंग का तख्तापलट ही कर दिया था! सिद्धार्थ कहते हैं, 'वॉर को बनाने के पीछे इरादा यह था कि हिंदी सिनेमा में एक्शन और स्टंट का स्तर ऊपर उठाया जाए। हमारी इतनी बड़ी इंडस्ट्री है और हम एक साल में ढेर सारी फिल्में बनाते हैं, लेकिन इनमें एक्शन फिल्में बहुत कम होती हैं, जो एक तरह से हमारी इंडस्ट्री का खालीपन ही कहा जाएगा। स्पेक्टेकल एक्शन फिल्में बनाने...और पिछले 5-7 सालों में, दरअसल ‘बैंग बैंग’ के 7 साल बाद ‘वार’ जैसी बेंचमार्क एक्शन फिल्में बनाने का मेरा प्रयास रहा है और मैंने लगातार उस खालीपन को भरने की कोशिश की है। ” उनका मत है कि, "मुझे नहीं लगता कि ‘वार’ ने बॉक्स ऑफिस की जंग अपनी प्रभावशाली स्टार-कास्ट की वजह से जीती थी। ‘वार’ 2019 में आई थी और ‘वार’ से पहले के 3-4 वर्षों में आपने देखा ही होगा कि बड़े- बड़े सुपरस्टारों की तमाम टेंटपोल फिल्में फ्लॉप हो गई थीं। वे चौतरफा पिट रही थीं। दरअसल उस वक्त मिड-रेंज की स्टारकास्ट वाली वे फिल्में बढ़िया चल रही थीं, जिनका कॉन्सेप्ट आला दर्जे का होता था। इसलिए उस वक्त किसी टेंटपोल फिल्म में बड़ी स्टार कास्ट का होना असल में सबसे जोखिम भरी चीज थी।”

मुझे अपनी फिल्मोग्राफी के कुछ सबसे खूबसूरत गाने मिले: वाणी कपूर

गॉर्जस बॉलीवुड एक्ट्रेस वाणी कपूर की ‘वार’ में एक केंद्रीय भूमिका थी और उन्होंने अपनी एक्टिंग से गहरा प्रभाव डाला। अपने को-स्टार ऋतिक रोशन के साथ स्क्रीन पर वह बला की खूबसूरत लग रही थीं, और बेशक ‘घुंघरू’ सॉन्ग का क्या कहना, जिसमें उन्होंने भारतीय फिल्मों के डांस किंग ऋतिक के साथ अपने कदम मिलाए! ‘वार’ की दूसरी सालगिरह पर वाणी बता रही हैं कि उनके करियर में यह फिल्म कितनी खास है। वाणी कहती हैं, ''मेरा मानना है कि हर फिल्म के साथ व्यक्ति अपने लिए एक नया आयाम खोजता है। एक आर्टिस्ट के रूप में आप नए-नए अनुभव, नई सीखें और नए ऑब्जर्वेशन हासिल करते हैं। यह सब भविष्य के काम की एक पुख्ता बुनियाद डालता है। आज तक मुझे लगता रहा है कि मेरी फिल्मोग्राफी के कुछ सबसे नायाब गीतों का तोहफा इसी फिल्म ने दिया है- चाहे वह ‘गुलाबी’ हो, ‘नशे सी चढ़ गई’ हो या फिर ‘घुंघरू’ सॉन्ग हो। ” ऋतिक रोशन हर किसी के ड्रीम को-स्टार हैं। वाणी बताती हैं कि स्क्रीन पर उन्होंने एक सुपर फ्रेश जोड़ी के रूप में ऋतिक के साथ शानदार केमिस्ट्री कैसे हासिल की। वह कहती हैं, "मुझे खुशी है कि हमारी जोड़ी को इस रूप में लिया गया। ऋतिक जो कुछ भी करते हैं, चाहे वह एक्टिंग हो या डांस, वह अद्भुत होता है। वह एक बहुत ही सेल्फ-अवेयर व्यक्ति हैं, मेहनती हैं और एक दिमागदार आर्टिस्ट भी हैं। उनके साथ स्क्रीन स्पेस शेयर करने का मौका पाकर मैं बहुत अहसानमंद हूं।" अपनी बात को समाप्त करते हुए वह कहती हैं, “उनके साथ स्क्रीन शेयर करना सम्मान और खुशी की बात है। आशा करती हूं कि अगली बार मौका मिलने पर मैं और भी ज्यादा मेहनत करूंगी, ताकि उनके मुकाबले आधा प्रदर्शन तो कर ही सकूं।”