Hindi News

Women

Gandhi Jayanti Bapu Wrote In The Experiment With Truth, Kasturba Would Have Gone Somewhere Without Asking Me, The More Freedom I Used To Work, Irritated Ba Became The Foundation For Movement

गांधी की जिंदगी में क्या थीं बा: बापू ने लिखा- शादी के बाद कस्तूरबा मुझसे पूछे बिना कहीं चली जाती थी, जितनी आजादी से काम लेती, मैं उतना ही चिढ़ता...जानिए फिर गांधी के आंदोलन के लिए बा कैसे बनीं नींव की ईंट

नई दिल्ली 6 घंटे पहले लेखक: दिनेश मिश्र



कॉपी लिंक

कस्तूरबा के साथ गांधीजी।

बापू कहते हैं कि मैंने स्त्री को सदा सहनशीलता की मूर्ति के रूप में देखा, बा भी वैसी ही थीं

पत्नी दासी नहीं, पति का साथ देने वाली है। दोनों एक-दूसरे के सुख-दुख में समान साझीदार हैं

भला-बुरा करने की जितनी स्वतंत्रता पति को है, उतनी ही पत्नी को भी है, यह मैंने जाना

ब्रिटिश हुकूमत के खिलाफ आजादी की लड़ाई में गांधीजी के आंदोलनों में उनकी पत्नी कस्तूरबा ने नींव की ईंट का काम किया। हालांकि, गांधीजी अपने आंदोलनों में व्यस्त रहने की वजह से कस्तूरबा को ज्यादा वक्त नहीं दे पाए। वह खुद भी मानते थे कि उन्होंने बा को बहुत कष्ट पहुंचाया था।

महात्मा गांधी ने अपनी आत्मकथा माई एक्सपेरिमेंट विद ट्रुथ (सत्य के प्रयोग) में बड़ी बेबाकी से एक पुरुष की महिला पर हावी होने की मानसिकता काे उजागर किया है। उन्होंने अपने बाल विवाह के शुरुआती दिनों में माना है कि कस्तूरबा को वह अपने मुताबिक ढालना चाहते थे। हालांकि, बाद में गांधीजी ने खुद ही माना है कि कस्तूरबा ने उनकी जिंदगी में मिठास घोल कर रख दिया। अगर, वह न होतीं तो इतने बड़े आंदोलन को धैर्य और समर्पण के साथ नहीं चलाया जा सकता था।

वरिष्ठ गांधीवादी विचारक और चिंतक लक्ष्मीदास कहते हैं कि कस्तूरबा और गांधी एक-दूसरे के पूरक थे। गांधीजी पत्नी को साधन नहींं समझते थे। बा ने गांधीजी के अंग्रेजी हुकूमत के खिलाफ छेड़ी गई लड़ाई को और मजबूत बनाया। महिलाओं को इसमें जोड़ा, जिससे हिंदुस्तान का घर-घर आजादी के इस आंदोलन से जुड़ा।

पहले सोचता था कि मुझे पत्नी की निगरानी करनी चाहिए, वह कहां जाती है

सत्य के प्रयोग में गांधी अपने पतित्व को समझाते हुए कस्तूरबा के बारे में लिखते हैं- मुझे एकपत्नी व्रत का पालन करना है तो पत्नी को एकपति व्रत का पालन करना चाहिए। इस वजह से मैं ईर्ष्यालु पति बन गया। पालना चाहिए से मैं पलवाना चाहिए के विचार पर पहुंच गया और लगता था कि मुझे पत्नी की निगरानी रखनी चाहिए।...मुझे यह पता होना चाहिए कि मेरी स्त्री कहां जाती है। मेरी अनुमति के बिना वह कहीं जा ही नहीं सकती। मगर, कस्तूरबा ऐसी कैद सहन करने वाली थी ही नहीं। जहां इच्छा होती, वहां मुझसे पूछे बिना जरूर जातीं। मैं ज्यों-ज्यों दबाव डालता, त्यों-त्यों वह अधिक स्वतंत्रता से काम लेतीं और उतना ही मैं ज्यादा चिढ़ता। हालांकि, बाद में गांधीजी ने कहा है कि जैसे-जैसे मैं कस्तूरबा को जानता गया, वैसे-वैसे उनके प्रति प्रेम बढ़ता गया और उनका ज्यादा सम्मान करने लगा, क्योंकि वह निर्दोष थीं।

ऐसी हिंसा के लिए मैं खुद को कभी माफ नहीं कर सकता, स्त्री ही सहन करती है ऐसे दुख

गांधीजी ने खुद लिखा है कि वह किसी के कहने में आकर वेश्याओं की बस्ती में गए थे। मगर, संयोग से वह गिरने से बच गए। वह कहते हैं- हम दंपती के बीच जो भी मतभेद पैदा होता या कलह होता, उसका एक कारण यह मित्रता भी थी। मैं जैसा प्रेमी था वैसा ही वहमी पति भी था। मेरे वहम को बढ़ाने वाली यह मित्रता थी, क्योंकि मित्र की सच्चाई के बारे में मुझे कोई संदेह था ही नहीं। मित्र की बातों में आकर मैंने अपनी धर्मपत्नी को कितने कष्ट पहुंचाए हैं। इस हिंसा के लिए मैं अपने को कभी माफ नहीं कर सकता। ऐसे दुख स्त्री ही सहन करती है।

महिला अदालत में जाकर बंधी गांठ नहीं खुलवा सकती, उसके लिए बस इकतरफा न्याय

बापू लिखते हैं कि मैंने स्त्री को सदा सहनशीलता की मूर्ति के रूप में देखा है। नौकर पर झूठा शक किया जाए तो वह नौकरी छोड़ देता है। पुत्र पर ऐसा शक हो तो वह पिता का घर छोड़ देता है। मित्रों के बीच शक पैदा हो तो मित्रता टूट जाती है। स्त्री को पति पर शक हो तो वह मन मसोस कर बैठी रहती है। पर, अगर पति पत्नी पर शक करे तो पत्नी बेचारी का भाग्य ही फूट जाता है। वह कहां जाए।...स्त्री अदालत में जाकर बंधी हुई गांठ को कटवा भी नहीं सकती, ऐसा इकतरफा न्याय उसके लिए रखा गया है।

स्त्री को तब जाना, जब अहिंसा की हुई जानकारी...पति जितनी आजादी पत्नी को भी

राष्ट्रपिता ने कहा, बा को इस तरह का न्याय मैंने दिया, इसके दुख को मैं कभी भूल नहीं सकता। इस संदेह की जड़ तो तभी कटी, जब मुझे अहिंसा का सूक्ष्म ज्ञान हुआ। यानी जब मैंने ब्रह्मचर्य की महिमा समझी और यह जाना कि पत्नी पति की दासी नहीं, उसकी सहचारिणी, सहधर्मिणी है। दोनों एक-दूसरे के सुख-दुख के समान साझीदार हैं और भला-बुरा करने की जितनी स्वतंत्रता पति को है, उतनी ही पत्नी को भी है।

जब गांधीजी ने खुद ही कराया प्रसव....किताब पढ़कर सीखी थी यह जानकारी

गांधीजी ने दक्षिण अफ्रीका रहने के दौरान डॉ. त्रिभुवन दास की मां ने शिखामण (माता की सीख) नाम की किताब पढ़ डाली थी। उसमें प्रसव से लेकर बच्चे के पालन-पोषण के बारे में बताया गया था। सत्य के प्रयोग में वह लिखते हैं अंतिम शिशु के जन्म के समय मेरी पूरी-पूरी परीक्षा हो गई। पत्नी को प्रसव पीड़ा शुरू हुई। डॉक्टर घर पर नहीं थे। दाई को बुलवाना था। मगर वह पास नहीं थी। ऐसे में प्रसव का सारा काम मुझे अपने ही हाथों करना पड़ा।

कस्तूरबा की चिता जल रही थी तो किसी ने पूछा कब तक खड़े रहेंगे, तो कहा-62 साल के साथी को इस तरह कैसे छोड़ दूं

बा की चिता जल रही थी किसी ने गांधीजी से कहा कब तक खड़े रहेंगे थक जाएंगे। तब बापू ने उत्तर दिया -62 वर्ष के साथी को क्या अब इस तरह छोड़ सकता हूं। इसके लिए तो बा भी मुझे माफ नहीं करेगी। उन्होंने कहा, बा के बिना मैं जीवन की कल्पना ही नहीं कर सकता। मैं चाहता था कि बा मेरे रहते चली जाएं, ताकि मुझे चिंता ना रहे कि मेरे बाद उनका क्या होगा। लेकिन वह मेरे जीवन का अविभाज्य अंग थीं, उनके जाने से जो सूनापन पैदा हो गया है, वह कभी भर नहीं सकता।

शराबबंदी और विदेशी वस्त्रों की होली जलाने में अहम भूमिका, महिलाओं को आंदोलन से जोड़ा

गांधीवादी चिंतक लक्ष्मीदास कहते हैं कि बा ने असहयोग और सविनय अवज्ञा जैसे आंदोलनों में अहम भूमिका निभाई थी। उन्होंने महिलाओं को एकजुट कर शराबबंदी के खिलाफ मुहिम चलाई थी। ब्रिटिश हुकूमत को सीधे चोट पहुंचाने के लिए विदेशी वस्त्रों की होली जलाई थी। देश में स्वदेशी के पीछे गांधीजी के साथ-साथ बा ने महत्वपूर्ण भूमिका निभाई। बा ने महिलाओं को आंदोलनों से जोड़ा, ताकि हर घर से अंग्रेजों के खिलाफ विरोध के सुर उठें और आंदोलन को और मजबूत किया जा सके। वहीं, पहला गिरमिटिया जैसे कालजयी उपन्यास लिखने वाले गिरिराज किशोर ने कस्तूरबा पर भी किताब लिखी है। वह लिखते हैं कि बा ने गांधीजी के आंदोलनों के दौरान अहम भूमिका निभाई है। आश्रमों को देखने का जिम्मा उन्हीं का था। भारत में और दक्षिण अफ्रीका में भी वह बेहद सक्रिय रहीं। सामाजिक आंदोलन में अहम भूमिका निभाई। दक्षिण अफ्रीका में जब गांधीजी जेल गए थे, तब भी वह आश्रम और राजनीति दोनों का काम देखा करती थीं। लोगों ने उनसे कहा कि आप स्वदेश चली जाइए तो उन्होंने कहा कि आंदोलन और आश्रम को कौन देखेगा? देश में भी हर आंदोलन में उन्होंने गांधीजी का साथ दिया।