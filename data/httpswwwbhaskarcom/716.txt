Hindi News

Women

Emotional stories

Piyush Made So Many Calls, Sent Messages, Wrote On Facebook, But Did Not Get Any Answer, Lara's Voice As Well As Her Feelings Had Become Silent

E-इश्क: पीयूष ने कितने फोन किए, मैसेज भेजे, फेसबुक पर लिखा, पर कोई जवाब नहीं मिला, लारा की आवाज के साथ-साथ उसकी भावनाएं भी मौन हो गई थीं

7 घंटे पहले



कॉपी लिंक

‘‘उफ यह गर्मी, आई जस्ट कांट टॉलरेट इट।’’ माथे पर आए पसीने को टिश्यू पेपर से पोंछते हुए वह बोली, ‘‘लगता है हर समय या तो छतरी लेकर निकलना होगा या फिर ए.सी. साथ लेकर निकलो,’’ कहते-कहते वह खुद ही हंस पड़ी।

‘‘इसका मतलब तो यह हुआ कि इस बंदे को रोज सुबह तुम्हें घर से निकलने से पहले मैसेज करके छतरी रखने के लिए याद दिलाना होगा। या फिर खुद ही उसे लेकर मैडम की सेवा में उपस्थित होना होगा।’’ पीयूष की बात सुन लारा खिलखिलाते हुए बोली, ‘‘स्टाइल मारने के बजाय कोल्ड कॉफी पिला दो तो मजा आ जाए।’’

‘‘अब आराम मिला।” मॉल में बने रेस्तरां में ठीक ए.सी. के सामने बैठते हुए लारा बोली।

‘‘गर्मी का मौसम है तो गर्मी ही लगेगी, इतना भी क्या भागना गर्मी से। अब बिन मौसम बरसात तो आने से रही जो तुम्हें राहत पहुंचा दे,’’ लारा को छेड़ने में बहुत मजा आता था उसे।

‘‘छेड़ लो, कभी मेरी बारी भी आएगी।’’

‘‘बंदे को छेड़ने का पूरा अधिकार है। आखिर प्यार जो करता हूं।’’ पीयूष की आंखों में झलकते प्यार को देख लारा ने सहमति में सिर हिलाया। छह महीने की मुलाकात ने उनके जीवन में प्यार के सतरंगी रंग भर दिए।

बाहर निकले तो देखा बारिश हो रही है। यकायक बारिश कैसे हो गई? लारा हैरान थी और खुश भी।

‘‘ऊपर देखो आसमान में बादलों के उन दो टुकड़ों को। प्यार की खुमारी में डूबे लग रहे हैं। वही आसमान में टकराए होंगे और बरस गईं बूंदें। जैसे ही उनके नशे की खुमारी उतरेगी, दोनों छिटक जाएंगे कहीं दूर और बस बारिश भी गायब हो जाएगी।’’ आसमान को देखता हुआ पीयूष कुछ शायराना अंदाज में बोला।

‘‘कहीं ऐसा न हो कि तुम्हारे भी प्यार की खुमारी एक दिन उतर जाए और तुम भी आवारा बादल के टुकड़े की तरह मुझसे छिटककर कहीं दूर चले जाओ।’’

‘‘मेरा प्यार आवारा नहीं है, मैं आसमान में यहां-वहां उड़ने वाला आवारा बादल नहीं हूं।’’ दोनों ने एक-दूसरे की ओर देखा और हजारों वादे कर डाले।

‘‘मुझे मुंबई में नौकरी मिली है। निकल रहा हूं आज ही,’’ पीयूष के मैसेज के जवाब में लारा ने लिखा,‘‘ मुझे भी विश करो, नौकरी मिल गई है। फिलहाल ट्रेनिंग के लिए बेंगलुरू जा रही हूं।’’

वीडियो कॉल पर बात होती रही, मैसेज भेजे जाते रहे। …फिर एक दिन लारा की तरफ से चुप्पी छा गई। पीयूष ने कितने फोन किए, मैसेज भेजे, फेसबुक पर लिखा, पर कोई जवाब नहीं मिला। लारा की आवाज के साथ-साथ उसकी भावनाएं भी मौन हो गई थीं। एक एक्सीडेंट में उसने आवाज खो दी थी। कुछ संभली तो साइन लैंग्वेज सीखी। पर पीयूष जो उसकी आवाज पर फिदा रहता था, ने सारे संपर्क तोड़ लिए।

जब भी बारिश होती, वह आसमान की ओर देखती। बादलों के दो टुकड़े उसे आपस में प्यार करते दिखाई देते।

वह घर की ओर बढ़ रही थी। लगा कोई उसका पीछा कर रहा है। जाने-पहचानी कदमताल, खुशबू का समुद्र और उसके दिल में झंकार पैदा करता कोई मधुर गीत …एहसासों के फूल उसके मन-प्राण को सहलाने लगे। वह जल्दी-जल्दी कदम बढ़ाने लगी, नहीं देखेगी पलटकर।

वो सामने आकर खड़ा हो गया। बांहों में कस लिया। इस छुअन के लिए कितना तरसता है उसका जिस्म। मन भीगने लगा, भीतर जैसे बारिश की फुहारें उग आई हों। डर को एक ओर सरकाते हुए उसने उसकी नजरों में झांका। …केवल प्यार था, महकती मिट्टी की सोंधी खुशबू-सा प्यार। रिमझिम फुहारों की रेशमी छुअन-सा प्यार। …

‘‘कैसी हो?’’ पीयूष ने हाथों से इशारे से पूछा। ‘‘इतना ही समझा मेरे प्यार को, तभी तो भरोसा करने के बजाय मुझसे दूरी बना ली।’’ एक के बाद एक न जाने कितने सवाल…, पर साइन लैंग्वेज का इस्तेमाल क्यों कर रहा है पियूष।

‘‘तुम बोल क्यों नहीं रहे हो?’’ उसने इशारे से पूछा।

‘‘क्योंकि तुम नहीं बोल रही। जब तुम्हारे दूर जाने की वजह पता चली तो मैंने साइन लैंग्वेज सीखनी शुरू कर दी। मैं कोई आवारा बादल का टुकड़ा नहीं हूं जो तुम्हें छोड़ आगे निकल जाता।’’

बारिश उन दोनों को भिगोने लगी। आसमान में दो बादल अठखेलियां कर रहे थे। शायद ये उनके भी प्यार का मौसम था।

- सुमन बाजपेयी