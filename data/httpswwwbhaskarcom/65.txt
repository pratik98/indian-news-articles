Hindi News

Business

Inflation Of Pulses Have Remained At Over 9% On Average Since 2017, Pricier Pulses To Keep Food Plate Expensive

किसानों को फायदेमंद नहीं लग रहा पैदावार बढ़ाना: खाने की थाली महंगी बनाए रखेंगी दालें, 2017 से हर साल औसतन 8.8% बढ़े दाम

नई दिल्ली 2 दिन पहले



कॉपी लिंक

दालों के दाम में पिछले चार साल यानी 2017 से हर साल औसतन 8.8% की बढ़ोतरी हो रही है। यह बात रेटिंग एजेंसी क्रिसिल ने अपनी हालिया रिपोर्ट में कही है। उसके मुताबिक, दालों के दाम में जल्द बड़ी गिरावट आने की संभावना भी नहीं है। दरअसल किसानों को दालों का उत्पादन बढ़ाना मुनाफे का सौदा नहीं लग रहा।

दाम में जल्द बड़ी गिरावट आने की संभावना नहीं

ज्यादातर परिवारों के लिए प्रोटीन का मुख्य स्रोत दालें हैं। ऐसे में इनके ऊंचे दाम खाने की थाली को महंगा बनाए रख सकते हैं। क्रिसिल के चीफ इकोनॉमिस्ट धर्मकीर्ति जोशी के मुताबिक, दालों के दाम में जल्द बड़ी गिरावट आने की संभावना नहीं है, लेकिन दाम में उतार-चढ़ाव घटा जरूर है। यह किसानों के लिए फायदेमंद होता है क्योंकि दाम में ज्यादा उठा-पटक उनके उत्साह पर पानी फेर देता है।

दालों की कीमतों में उतार-चढ़ाव घटने की चार वजहें

क्रिसिल ने दालों की कीमतों में उतार-चढ़ाव घटने की चार वजहें बताई हैं। किसानों ने दालों का उत्पादन बढ़ाया है, सरकार दालों की ज्यादा खरीदारी कर रही है, वह आयात को संतुलित बनाए रखने को लेकर सक्रियता दिखा रही है, दालों की आपूर्ति को मौसम प्रभावित कर रहा है।

दालों में महंगाई की दर अनाज और सब्जियों से ज्यादा

क्रिसिल का कहना है कि दालों के दाम में उतार-चढ़ाव घटा तो है, लेकिन थोक महंगाई 9% से ऊपर बनी हुई है। दालों में महंगाई की दर अनाज और सब्जियों से ज्यादा है। 13 सितंबर को जारी आंकड़ों के मुताबिक, अगस्त में खुदरा महंगाई दर 5.30% रही। जुलाई में महंगाई सालाना आधार पर 5.59% रही थी। एक साल पहले अगस्त 2020 में खुदरा महंगाई दर 6.69% थी।

थोक भाव MSP से ऊपर, लेकिन किसानों को मिल रही कम कीमत

रेटिंग एजेंसी की रिपोर्ट के मुताबिक, कमीशन फॉर एग्रीकल्चरल कॉस्ट्स एंड प्राइसेज ने पाया है कि थोक भाव एमएसपी से ऊपर है लेकिन किसानों को कुछ दालों की कीमतें उससे कम मिल रही हैं। इस वजह से भी दालों की खुदरा कीमतों में जल्द बड़ी गिरावट आने की संभावना नहीं है।

उत्पादकों को नहीं मिल रहा दालों के बढ़े दाम का फायदा

जोशी कहते हैं, 'थोक महंगाई 9% से ऊपर है, लेकिन किसानों को बढ़े दाम का फायदा नहीं मिल रहा है। जरूरत इस बात की है कि किसानों को वाजिब कीमत मिले और सरकारी खरीदारी व्यवस्था मजबूत बनाई जाए ताकि किसान अनाज से ज्यादा दाल उपजाने पर ध्यान दें।' उनका कहना है कि महंगाई को लंबे समय तक निचले लेवल पर बनाए रखने के लिए दलहन का उत्पादन बढ़ाया जाना जरूरी है।

MSP के जरिए सपोर्ट के बजाय सब्सिडी देने की जरूरत

जोशी के मुताबिक, 'किसानों को न्यूनतम समर्थन मूल्य के जरिए सपोर्ट देने के बजाय सब्सिडी देने की जरूरत है। इससे दालों के दाम में बढ़ोतरी का पूरा बोझ सिर्फ उपभोक्ताओं को नहीं उठाना पड़ेगा। दाल महंगे होने पर किसानों को उनका उत्पादन बढ़ाने के लिए लंबे समय तक बढ़ावा मिलेगा। उत्पादन बढ़ने से आखिरकार खुदरा दाम में कमी आएगी।'

20 सितंबर 2021 तक कुल 30,97,694 टन दालों का स्टॉक

सरकारी पोर्टल https://fcainfoweb.nic.in/psp पर 11,000 से ज्यादा ट्रेडरों, मिलरों, आयातकों और गोदाम वालों ने दाल के स्टॉक का डिक्लेरेशन दिया है। इस पोर्टल पर मौजूद आंकड़ों के मुताबिक, इनके पास 20 सितंबर 2021 तक कुल 30,97,694 टन दालों का स्टॉक था। उनकी उपलब्धता बढ़ाने, आयात को बढ़ावा देने, जमाखोरी रोकने के मकसद से सरकार उनके स्टॉक पर नजर रख रही है।