Hindi News

Local

Punjab

Jalandhar

Sidhu's Advisor's Challenge To Amarinder, Will Forfeit His Bail, Come To Contest The Seat He Wants; Captain Should Not Scapegoat Himself, Come To The Field

नवजोत सिद्धू के सलाहकार की अमरिंदर सिंह को चुनौती: जिस मर्जी सीट से चुनाव लड़ने आ जाओ, जमानत जब्त करा देंगे; बलि का बकरा नहीं खुद मैदान में आएं कैप्टन

जालंधर एक दिन पहले



कॉपी लिंक

नवजोत सिद्धू के रणनीतिक सलाहकार पूर्व DGP मुहम्मद मुस्तफा ने कैप्टन अमरिंदर सिंह पर हमला बोला है। मुस्तफा ने कहा कि कैप्टन जिस मर्जी सीट से लड़ने आ जाएं। उनकी जमानत जब्त करवा देंगे। अगर ऐसा न हुआ तो राजनीति छोड़ देंगे। पंजाब की 117 सीट में से वे कोई भी विधानसभा क्षेत्र चुन लें। मुस्तफा ने यहां तक कहा कि सिद्धू कैप्टन को उनके घर यानी पटियाला में भी हराने को तैयार हैं। अमरिंदर किसी को बलि का बकरा बनाने की बजाय सिद्धू के खिलाफ खुद मैदान में आएं।

कैप्टन अमरिंदर सिंह ने इस्तीफा देने के बाद कहा था कि वे सिद्धू के खिलाफ मजबूत कैंडिडेट उतारेंगे। वह बार-बार कह रहे हैं कि सिद्धू को किसी भी कीमत पर नहीं जीतने देंगे। सिद्धू पंजाब के लिए सही आदमी नहीं है। मुस्तफा ने कहा कि ऐसा लगता है कैप्टन CM की कुर्सी खोने की वजह से मानसिक संतुलन खो चुके हैं। वे अपनी तकदीर नहीं बदल सके तो सिद्धू की कैसे बदलेंगे।

कांग्रेस तो कैप्टन पहले ही छोड़ चुके, अब तो चोला और मुखौटा

मुस्तफा ने कहा कि वह यह सुनकर हैरान हैं कि कैप्टन अमरिंदर सिंह कांग्रेस छोड़ रहे हैं। अमरिंदर दिल पर हाथ रख और आंखों में आंखें डालकर बताएं कि क्या वे अब तक कांग्रेस में ही थे। कांग्रेस तो अमरिंदर पहले ही छोड़ चुके थे। अब तो सिर्फ कांग्रेस के नाम का चोला और मुखौटा पहना हुआ था, ताकि उनकी मुख्यमंत्री की कुर्सी बरकरार रहे। मुस्तफा ने कहा कि जिन पार्टियों में अमरिंदर अपना भविष्य तलाश रहे, उनमें पॉलिटिकल पैरासाइट्स और डबल क्रॉस करने वालों के लिए कोई जगह नहीं है।

शुरुआत और अंत शायरी से

मुस्तफा ने कैप्टन अमरिंदर सिंह के खिलाफ दिए बयान की शुरुआत और अंत शायरी से किया है। शुरू में मुस्तफा ने लिखा कि 'न खंजर उठेगा, न तलवार इनसे, ये बाजू मेरे आजमाए हुए हैं'। अंत में लिखा कि 'तुम गिराने में लगे थे, तुमने सोचा ही नहीं, मैं गिरा तो मसला बनकर खड़ा हो जाऊंगा'।

अमरिंदर से मुस्तफा की पुरानी नाराजगी

कैप्टन अमरिंदर सिंह CM बने तो मुहम्मद मुस्तफा DGP के दावेदार थे। पहले कैप्टन ने अकाली सरकार के वक्त रहे सुरेश अरोड़ा को बतौर DGP कार्यकाल पूरा करने दिया। फिर दिनकर गुप्ता को DGP बना दिया। इसके खिलाफ मुस्तफा ने कानूनी लड़ाई भी लड़ी, लेकिन कैप्टन को हरा नहीं सके। सिद्धू पंजाब कांग्रेस के प्रधान बने तो मुस्तफा को रणनीतिक सलाहकार लगा दिया। मुस्तफा की पत्नी रजिया सुल्ताना पहले कैप्टन और अब चन्नी सरकार में मंत्री बनीं। हालांकि कुछ दिन पहले सिद्धू के समर्थन में उन्होंने कैबिनेट से इस्तीफा दे दिया।