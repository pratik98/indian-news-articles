Hindi News

Madhurima

Health Is More Important Than Taste, So Control It And Stay Healthy

सेहत की बात: स्वाद से ज़रूरी है स्वास्थ्य, इसलिए इस पर नियंत्रण रखें और स्वस्थ रहें

पायल शर्मा 8 दिन पहले



कॉपी लिंक

मीठा, नमक, तीखा और खट्‌ठा, ये ‘स्वाद’ हमारे भोजन का स्वाद बढ़ाते हैं। पर इनकी मात्रा अधिक होने पर ये सेहत को नुकसान भी पहुंचा सकते हैं।

आमतौर पर हम कम नमक के सेवन की बात करते हैं, लेकिन अन्य स्वाद पर नियंत्रण होना भी उतना ही ज़रूरी है। इनका सेवन कैसे और कितनी मात्रा में करना चाहिए, यहां पढ़िए

सीमित हो मीठापन

मीठे की मात्रा व्यक्ति के स्वास्थ्य के अनुसार निर्धारित होती है, ख़ासकर मधुमेह के मरीज़ों और मोटापे के शिकार लोगों में।

एक सामान्य वयस्क को दिन में अलग-अलग स्रोतों से मिलने वाली शर्करा की मात्रा 2 छोटे चम्मच से अधिक नहीं होनी चाहिए।

सीमित मात्रा को ध्यान में रखते हुए भोजन के किसी भी समय मीठा खाया जा सकता है। अप्रत्यक्ष रूप से शक्कर भी अलग-अलग स्रोतों से हमारे शरीर में जाती रहती है।

मधुमेह पहले से देश में एक बहुत बड़ी स्वास्थ्य समस्या के रूप में व्याप्त है इसलिए शक्कर का ख़ास ख़्याल रखें। मोटापा, मधुमेह, बीपी की समस्या से बचाव के लिए मुख्य रूप से शर्करा के सेवन पर ध्यान दें।

संतुलित मात्रा में करें खट्टे का सेवन

विटामिन-सी बहुत से खट्टे खाद्यों में होता है इसलिए स्वाद और विटामिन-सी के सेवन के अनुसार इसके फ़ायदे व नुकसान निर्धारित हो सकते हैं। जैसे इमली वाली खट्टी चटनी स्वाद में भले ही अच्छी लगे लेकिन इसका अत्यधिक सेवन पेट में गड़बड़ियां पैदा कर सकता है। नींबू का सेवन स्वाद में अच्छा या बुरा लगे लेकिन विटामिन सी की कमी पूरी करता है।

खट्टी चीज़ों का सेवन भी अलग-अलग व्यक्ति के अनुसार निर्धारित हो सकता है। जिन्हें जोड़ों में दर्द आदि की समस्या रहती हो वे खट्टे का अत्यधिक सेवन ना करें लेकिन अन्य ज़रूरी स्रोतों से विटामिन-सी का सेवन सुनिश्चित करें।

गर पसंद है तीखा

इसका अत्यधिक सेवन भी पेट की गड़बड़ियां व अल्सर आदि को जन्म दे सकता है। ख़ासकर रात के समय इसका सेवन ना करें।

कई लोगों को तीखा खाते ही हिचकी आने लग जाती है या खांसी जैसी समस्या भी हो जाती है। तीखे व्यंजनों का ख़ास फायदा स्वास्थ्य की दृष्टि से नहीं कहा जा सकता, लेकिन प्राकृतिक रूप से तीखी हरी मिर्च विटामिन-ई की कमी को पूरा कर सकती है।

एक वयस्क दिन में एक-दो हरी मिर्च का सेवन कर सकता है। उसके इतर इसके सेवन की सलाह नहीं दी जा सकती। इसी तरह लाल मिर्च का सेवन भी बहुत कम करें।

कई प्रकार के मसाले

मसालों (लाल मिर्च, मिले-जुले पैकेटबंद मसालों) का सेवन कम से कम करें या हो सके तो ना करें क्योंकि इनका अत्यधिक सेवन अपच या पेचिश जैसी समस्या को जन्म दे सकता है।

हालांकि घर के मसाले जैसे दालचीनी, काली मिर्च आदि में औषधीय तत्व होते हैं और इम्युनिटी के लिए फ़ायदेमंद हैं।

सलाद में एक चुटकी काली मिर्च का पाउडर डाल सकते हैं। चाय में चाय मसाला या आधा इंच दालचीनी, अदरक और एक इलायची से हर्बल चाय बनाकर दिन में सेवन कर सकते हैं।