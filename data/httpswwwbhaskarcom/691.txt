Hindi News

National

Navjot Singh Sidhu Britain | Dainik Bhaskar News Headlines; Punjab Congress Crisis, British Nationals 10 Day Quarantine In India] Pakistan Help Chinese Army

मॉर्निंग न्यूज पॉडकास्ट: सिद्धू के सामने झुकी पंजाब सरकार, ब्रिटेन से भारत आने वालों को 10 दिन का क्वारैंटाइन जरूरी, चीनी सेना की मदद के लिए पाकिस्तान ने भेजे मिलिट्री अफसर

नमस्कार,

आज शनिवार है, तारीख 2 अक्टूबर 2021; आश्विन मास, कृष्ण पक्ष और एकादशी तिथि।

सबसे पहले आज के प्रमुख इवेंट्स, जिन पर होगी नजर

प्रधानमंत्री नरेंद्र मोदी जल जीवन मिशन ऐप और राष्ट्रीय जल जीवन कोष की शुरुआत करेंगे। संत परमहंस ने भारत को हिन्दू राष्ट्र घोषित न करने पर सरयू में जल समाधि लेने का ऐलान किया है।

अब कल की प्रमुख खबरें, जो आपको अपडेट रखेंगी

1. ब्रिटेन से भारत आने वालों को 10 दिन आइसोलेट होना जरूरी

भारतीय यात्रियों पर ब्रिटेन में जारी कोरोना प्रतिबंधों का भारत ने करारा जवाब दिया है। अब ब्रिटेन से आने वाले यात्रियों को भारत में 10 दिन आइसोलेट होना पड़ेगा। आदेश के मुताबिक, यात्रियों को वैक्सीन के डोज लगे होने के बाद भी टेस्ट कराना ही होगा। यात्रा शुरू करने से 72 घंटे पहले तक और आने के 8 दिन बाद RT PCR टेस्ट कराना जरूरी होगा। यह आदेश 4 अक्टूबर से लागू होगा।

पढ़िए पूरी खबर..

2. पंजाब ने कोलकाता को हराया, पॉइंट्स टेबल में 5वें नंबर पर पहुंची

IPL फेज-2 में पंजाब किंग्स ने आखिरी ओवर तक चले मुकाबले में कोलकाता को 5 विकेट से हरा दिया। इस ओवर में पंजाब को 5 रनों की जरूरत थी। दूसरी गेंद पर वेंकटेश अय्यर ने टॉप स्कोरर केएल राहुल को आउट कर मैच को रोमांचक बना दिया। हालांकि अगली ही गेंद पर शाहरुख खान ने छक्का लगाकर टीम को जीत दिला दी। राहुल ने 67 रनों की कप्तानी पारी खेली।

पढ़िए पूरी खबर..

3. मध्यप्रदेश में मंदिर के बाद लखनऊ के इमामबाड़े में डांस पर विवाद

लखनऊ के ऐतिहासिक बड़े इमामबाड़े परिसर में एक लड़की के डांस का वीडियो सामने आने के बाद विवाद हो रहा है। यह वीडियो करीब 30 सेकेंड का है। यूपी के अल्पसंख्यक कल्याण मंत्री मोहसिन रजा ने DM को जांच और दोषी कर्मचारियों-अफसरों पर कार्रवाई के आदेश दिए हैं। इससे पहले 26 सितंबर को मध्य प्रदेश के छतरपुर में मंदिर में डांस करते हुए वीडियो सामने आया था।

पढ़िए पूरी खबर..

4. चीन में बिजली की किल्लत से एपल-टेस्ला जैसी बड़ी कंपनियों का काम रुका

दुनिया में सुपर पावर का दंभ भरने वाला चीन बिजली की भारी किल्लत से जूझ रहा है। इसका असर देश की करीब 10 करोड़ आबादी पर पड़ा है। सबसे ज्यादा परेशानी उन प्लांट्स को हो रही है, जहां विदेशों में सप्लाई के लिए माल तैयार होता है। एपल और टेस्ला जैसी बड़ी कंपनियों का कारोबार तक प्रभावित हो रहा है। ताइवान की 10 से ज्यादा कंपनियों ने काम बंद करने का फैसला लिया है।

पढ़िए पूरी खबर..

5. सिद्धू को मनाने की कोशिशें तेज, नए DGP के लिए 10 नाम UPSC को भेजे

पंजाब के CM चरणजीत चन्नी से मीटिंग के बाद नवजोत सिंह सिद्धू को मनाने की कोशिशें तेज हो गई हैं। सरकार ने नए DGP के लिए 10 अफसरों के नाम UPSC को भेजे हैं। सिद्धू इकबालप्रीत सहोता को DGP बनाने के खिलाफ थे। बेअदबी के केसों की पैरवी के लिए स्पेशल प्रोसिक्यूटर एडवोकेट राजविंदर सिंह को नियुक्त किया गया है। वे पंजाब-हरियाणा हाईकोर्ट के सीनियर एडवोकेट हैं।

पढ़िए पूरी खबर..

6. कोर्ट ने प्रदर्शनकारी किसानों से कहा- आपने पूरे शहर का दम घोंट दिया

कृषि कानूनों के विरोध में दिल्ली के जंतर-मंतर पर प्रदर्शन करने की इजाजत मांग रहे किसान संगठनों को सुप्रीम कोर्ट ने फटकार लगाई है। कोर्ट ने कहा कि आपने पूरे दिल्ली शहर का दम घोंट दिया है। हाईवे जाम कर दिया है। इसके बाद आप शहर के अंदर आना चाहते हैं। आपको विरोध-प्रदर्शन का अधिकार है, लेकिन नेशनल हाईवे ब्लॉक करके लोगों को परेशानी में नहीं डाला जा सकता है।

पढ़िए पूरी खबर..

7. दुबई एक्सपो में भारतीय पवेलियन का उद्घाटन, देश की संस्कृति दिखेगी

दुबई में दुनिया का सबसे बड़ा एक्सपो शुरू हो गया है। केंद्रीय मंत्री पीयूष गोयल ने यहां भारतीय पवेलियन का उद्घाटन किया। इस दौरान प्रधानमंत्री नरेंद्र मोदी ने भी अपना मैसेज शेयर किया। उन्होंने कहा कि यह भारत में निवेश करने का सबसे अच्छा समय है। भारत टैलेंट का पावर हाउस है। मुझे यकीन है कि यह एक्सपो यूएई के साथ हमारे ऐतिहासिक संबंधों को मजबूत करने में मदद करेगा।

पढ़िए पूरी खबर..

8. चीनी सेना की मदद के लिए पाकिस्तान ने भेजे मिलिट्री अफसर

चीन की सेना पीपुल्स लिबरेशन आर्मी के वेस्टर्न और सदर्न कमांड में पाकिस्तान के फौजी अफसर तैनात किए गए हैं। वेस्टर्न कमांड लद्दाख से सटे और सदर्न कमांड तिब्बत के इलाकों में तैनात है। चीन और पाकिस्तान मिलकर भारत के खिलाफ साजिश रच रहे हैं। मीडिया रिपोर्ट्स के मुताबिक, पाकिस्तान के फौजी अफसरों को इन दोनों कमांड्स के हेडक्वॉर्टर में पोस्टिंग दी गई है।

पढ़िए पूरी खबर..

कुछ अहम खबरें, सिर्फ हेडलाइन में

कैप्टन बनाएंगे पंजाब विकास पार्टी; सिद्धू के विरोधियों को जगह मिलेगी, करीबी कांग्रेसियों के साथ करेंगे मीटिंग सरकार ने चाचा चौधरी को नमामि गंगे का शुभंकर बनाया, कार्टून कैरेक्टर के जरिए जागरूकता फैलाने की कोशिश उत्तराखंड के चमोली में हिमस्खलन; 7 हजार मीटर ऊंची चोटी पर चढ़ाई करने जा रहे नौसेना के 5 जवान लापता

आज के दिन इतिहास में क्या हुआ था

आज अहिंसा के प्रतीक और दुनियाभर में बापू नाम से पुकारे जाने वाले महात्मा गांधी का जन्मदिन है। महात्मा गांधी के विचारों में सबसे ताकतवर था अहिंसा का विचार। जिसे दुनिया के कई देशों में क्रांति और विरोध का हथियार बनाया गया। 15 जून 2007 को संयुक्त राष्ट्र की महासभा ने प्रस्ताव पारित कर 2 अक्टूबर को अंतरराष्ट्रीय अहिंसा दिवस के तौर पर मनाने का फैसला किया।

और अब आज का विचार

कामयाबी के लिए अपनी कमजोरियों पर तब तक मेहनत करो, जब तक उन्हें अपनी ताकत में न बदल लो- न्यूट रॉक्ने, अमेरिकन फुटबॉलर

आपका दिन शुभ हो, कल फिर मिलेंगे...