Hindi News

Tech auto

WhatsApp KBC 25 Lakh Lottery; All You Need To Know About Whatsapp KBC 25 Lakh Video Message

25 लाख की लॉटरी का वॉट्सऐप मैसेज: इसमें SBI के बैंक मैनेजर का नंबर दिया, लॉटरी लगने की वजह भी बताई; जानिए अनजान नंबर से मिले मैसेज का पूरा सच

नई दिल्ली 5 दिन पहले



कॉपी लिंक

वीडियो

रात 8:09 बजे अनजान नंबर से वॉट्सऐप पर एक वीडियो आता है। इसमें आपकी 25 लाख रुपए की लॉटरी लगने की बात कही जाती है। बताया जाता है कि ये लॉटरी वॉट्सऐप की तरफ से लगी है। लॉटरी कैसे लगी और इसकी रकम लेने के लिए क्या करना है, इस बात की भी जानकारी वीडियो में दी जाती है। लॉटरी लगने की बात सही है, इसके लिए वीडियो में कुछ फैक्ट्स भी दिए जाते हैं। ज्यादा जानकारी के लिए बैंक मैनेजर का नंबर भी दिया जाता है।

वॉट्सऐप पर मिलने वाला ये वीडियो कितना सच है? क्या वाकई वॉट्सऐप की तरफ से 25 लाख रुपए की लॉटरी लगी है? इसमें दिया गया SBI बैंक मैनेजर का नंबर कितना सही है? आखिर क्या है इस वीडियो मैसेज का पूरा सच? इस खबर में जानते हैं...

सबसे पहले आपको बताते हैं कि इस वीडियो में क्या कहा जा रहा है और वीडियो पर लगी इमेज पर क्या लिखा है?

वीडियो में ये कहा गया : सर मैं वॉट्सऐप के हेड ऑफिस से कॉल कर रहा हूं। मैं वॉट्सऐप कस्टमर ऑफिसर बात कर रहा हूं नई दिल्ली से। आप अपने जिस नंबर पर वॉट्सऐप यूज कर रहे हैं उसी नंबर पर वॉट्सऐप की तरफ से 25 लाख रुपए की लॉटरी लगी है। इस लॉटरी के लिए इंटरनेशनल लकी ड्रॉ किया गया था। ये ड्रॉ इंडिया, नेपाल, दुबई, जुनान और सऊदी अरब में किया गया था। इसमें आपका नंबर लॉटरी जीतने में सफल रहा। आपको इसमें जो नंबर दिख रहा है वो भारतीय स्टेट बैंक मुंबई के मैनेजर का है। आपको ये नंबर फोन में सेव करके वॉट्सऐप कॉल से बात करना है। ये बताएंगे आपको लॉटरी की रकम कैसे मिलेगा। इस नंबर पर डायरेक्ट कॉल नहीं कर पाएंगे। लॉटरी नंबर पूछने पर इस पर लिखा नंबर बताना है।

वीडियो की इमेज में मैसेज : आपके लिए गुड न्यूज है। KBC डिपार्टमेंट की तरफ से ऑल सिम लकी ड्रॉ में आपका ये नंबर विन बना है। आपको और आपके परिवार को बधाई हो। लॉटरी के बारे में जानकारी लेने के लिए आपको हमारी सीनियर ऑफिसर राना प्रताप सिंह मेन हेड ऑफिस के वॉट्सऐप नंबर पर वॉट्सऐप में ऐड करके कॉल और जानकारी प्राप्त करें। इसमें नंबर 9877739347 और लॉटरी नंबर 7287 भी लिखा है।

लॉटरी लगने वाले मैसेज की पड़ताल

25 लाख की लॉटरी का लालच देने वाला ये मैसेज कितना सच है, इसकी पड़ताल हमने मैसेज मिलने वाले नंबर और मैसेज में दिए गए नंबर से शुरू की। ये मैसेज जिस नंबर से आया वो +91 9720230581 है। +91 होने से ये साफ है कि ये भारत का ही नबंर है। वहीं, मैसेज में 9877739347 नंबर का जिक्र किया गया है। हमने इन दोनों नंबर्स को ट्रूकॉलर की मदद से चेक किया। इसमें 9720230581 नंबर किसी किशन प्रकाश का नाम पर दिखा रहा था। ये वोडाफोन आइडिया का नंबर है, जिसकी लोकेशन उत्तर प्रदेश में आ रही थी। इसी तरह 9877739347 नंबर राणा प्रताप के नाम पर आया। ये जियो का नंबर है जिसकी लोकेशन पंजाब की आई।

यानी इन दोनों नंबर की लोकेशन का कोई मेल नहीं है। एक उत्तर प्रदेश तो दूसरा पंजाब का है। दोनों अलग-अलग टेलिकॉम कंपनी के हैं। सबसे बड़ी बात कि इसमें मुंबई के SBI बैंक मैनेजर का जिक्र किया गया है, जबकि नंबर की लोकेशन पंजाब की आ रही है। यानी सब कुछ गोलमाल है। इसका अलावा, वीडियो में वॉट्सऐप की तरफ से लॉटरी लगने की बात कही जा रही है, जबकि वीडियो में लगी इमेज में KBC की तरफ से सिम लकी ड्रॉ की बात लिखी है।

इन दोनों नंबर पर जब कॉल किया तब क्या हुआ?

हमने 9720230581 पर कॉल किया, जो ट्रूकॉलर में किशन प्रकाश का नाम दिखा रहा था। इस कॉल को एक लड़के ने उठाया जिसने अपना नाम किशन बताया। जब इससे वॉट्सऐप मैसेज की बात पूछी गई तो कहा कि उसने ऐसा कोई मैसेज नहीं किया। उसे मैसेज को लेकर कोई जानकारी नहीं है। हमने दूसरे नंबर 9877739347 जो राणा प्रताप का नाम दिखा रहा था उस पर कॉल किया, ये बंद आया। इसमें पंजाबी में नंबर बंद करने का मैसेज मिला। इससे ये साफ हो गया कि ये नंबर पंजाब का है।

अब समझिए कि आखिर वीडियो में नंबर सेव करके वॉट्सऐप कॉलिंग करने के लिए क्यों कहा गया?

इस बारे में टेक एक्सपर्ट मनीष खत्री ने बताया कि ये पहला मौका नहीं है जब वॉट्सऐप यूजर को इस तरह का मैसेज मिला हो। पिछले साल से ही कई यूजर्स को ऐसे मैसेज मिल रहे हैं। यदि किसी भी वॉट्सऐप यूजर को ऐसा मैसेज मिले तब उस नंबर को तुरंत ब्लॉक कर देना चाहिए। इसे फोन में सेव करके कॉल नहीं करना चाहिए। यदि आप इस नंबर को फोन में सेव करते हैं तब हैकर्स आपके फोन में घुस सकते हैं। वे ट्रोजन के जरिए आपके बैंक अकाउंट की डिटेल हासिल कर सकते हैं। आपका पूरा अकाउंट खाली कर सकते हैं।

साइबर सेल के मुताबिक, 25 लाख रुपए की लॉटरी वाले मैसेज से जुड़ी कई शिकायतें पहले भी मिल चुकी हैं। साइबर अपराधी फर्जी ID के नंबर और इंटरनेट कॉलिंग करके लॉटरी निकलने के बारे में कहते हैं। यूजर से बैंक अकाउंट में रकम जमा करा लेते हैं। इस तरह से झांसे में नहीं आना चाहिए। इन्हें किसी भी तरह की जानकारी नहीं देना चाहिए।