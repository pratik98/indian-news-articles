Hindi News

Madhurima

Everyone Knows Jumping Rope, But There Is Also A Right Way To Jump Rope, Which Is Important To Know.

फिटनेस: रस्सी कूदना सभी को आता है लेकिन रस्सी कूदने का भी सही तरीक़ा होता है, जो पता होना ज़रूरी है

मीनाक्षी मोहंती, फिटनेस एक्सपर्ट 13 घंटे पहले



कॉपी लिंक

एक समय जो लड़कियों का सामान्य खेल था, वही रस्सी कूदना अब व्यस्त जीवनशैली समय निकालने की प्रेरणा लेकर वापसी कर रहा है।

छोटी-छोटी छलांगें फिटनेस के लिए बड़ी मददगार साबित हो सकती हैं।

रस्सी कूदना एक प्रभावी कार्डियो रूटीन हैै। इससे शरीर की टोनिंग होती है और कोर मसल्स में कसावट भी आती है। इनके अलावा भी कई स्वास्थ्य लाभ मिलते हैं रस्सी कूदने से। संतुलित आहार और नियमित कसरत के साथ-साथ रस्सी कूदने से मेटाबॉलिज्म में तेज़ी आती है और इससे शरीर के वज़न को कम करने में भी मदद मिलती है।

नियमित रूप से स्किपिंग करने से आंख, हाथ और पैरों के बीच तालमेल बढ़ता है, लेकिन यह एक कम अवधि का व्यायाम है यानी इसे ज़्यादा से ज़्यादा 20 मिनट तक ही करना चाहिए। इसको अन्य व्यायाम का एक हिस्सा बनाएं। पहले वार्मअप करें फिर रस्सी कूदें। रस्सी कूदने की शुरुआत करने से पहले कुछ बुनियादी बाते जानना भी ज़रूरी है जैसे कूदने का तरीका, सही रस्सी का चयन आदि।

सही रस्सी चुनें

— एक मनके वाली रस्सी वज़न में हल्की होती है, ये कूदने में भी सरल होती है। शुरुआत में इसी का इस्तेमाल करें।

— हाल ही में रस्सी कूदना शुरू किया है, तो प्लास्टिक की रस्सी ना चुनें। इसको नियंत्रित करना थोड़ा कठिन हो सकता है। ऐसे में मध्यम भार वाली रस्सी से शुरू करें।

— प्रतिरोध बढ़ाने या तेज़ी से कूदने के लिए भारी रस्सी भी आज़मा सकती हैं। यानी कि रस्सी का प्रकार और वज़न अनुभव पर निर्भर करता है।

कूदने वाली रस्सी की लंबाई आपकी ऊंचाई से 3 फीट ज़्यादा होनी चाहिए।

कूदने का सही तरीक़ा

 लगातार 30 सेकंड के लिए रस्सी कूदें यानी जम्प करें। इसे दोनों पैरों से कूदना भी कहा जाता है। 60 सेकंड के लिए आराम करें और फिर 30 सेकंड के लिए कूदना जारी रखें। इसे 9 बार दोहराएं।

 पैरों को दौड़ के कदमताल में चलाते हुए 30 सेकंड के लिए रस्सी कूदें। अपने वज़न को आगे-पीछे करने का अभ्यास करते हुए अपने कोर में कसावट लाएं। 90 सेकंड आराम करें और फिर 4 बार दोहराएं।

 इस अंतिम सेट में एक जंप रोप सर्किट कॉम्बिनेशन शामिल है। 30 सेकंड रस्सी कूदें। 15 सेकंड का आराम करने के बाद 30 सेकंड जंपिंग जैक करें। क्रॉस रोप जम्पिंग भी करें। इसे अनुभव होने पर ही करें। इसके बाद 15 सेकंड का आराम करें और इसके बाद 30 सेकंड बर्पी एक्सरसाइज़ करें। एक बार और आराम करें और 30 सेकंड के पुशअप्स के साथ इसे समाप्त करें।

सावधानियां...

— जो लोग दिल से जुड़ी किसी भी तरह की बीमारी से जूझ रहे हैं, उन्हें रस्सी नहीं कूदनी चाहिए।

— कोई सर्जरी हुई है, तो डॉक्टर की सलाह लेकर ही रस्सी कूदें।

— उच्च रक्तचाप वालों को रस्सी नहीं कूदनी चाहिए।

— जिन्हें हड्डियों से संबंधित किसी प्रकार की समस्या है, उन्हें रस्सी नहीं कूदनी चाहिए। ऐसा करना ही चाहते हैं, तो पहले एक बार डॉक्टर से सलाह जरूर लें।