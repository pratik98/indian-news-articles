Hindi News

Sports

Cricket

Ipl

CSK Vs SRH IPL LIVE Score; MS Dhoni Jonny Bairstow | Sunrisers Hyderabad Vs Chennai Super Kings Cricket Today Match Latest News

चेन्नई Vs हैदराबाद: धोनी ने 96 मीटर लंबा छक्का जमाकर चेन्नई को दिलाई जीत, 18 पॉइंट्स के साथ टॉप-2 फिनिश का दावा मजबूत

चेन्नई सुपर किंग्स ने IPL-2021 फेज-2 में गुरुवार को सनराइजर्स हैदराबाद को 6 विकेट से हरा दिया। टॉस गंवाकर पहले बल्लेबाजी करते हुए हैदराबाद ने 20 ओवर में 7 विकेट खोकर 134 रन बनाए। ऋद्धिमान साहा ने सबसे ज्यादा 44 रन बनाए। चेन्नई के लिए जोश हेजलवुड ने 3 और ड्वेन ब्रावो ने 2 विकेट लिए।

जवाब में चेन्नई ने 19.4 ओवर में 4 विकेट खोकर जीत के टारगेट को हासिल कर लिया। अंबाती रायडू (17) और महेंद्र सिंह धोनी (14) नाबाद रहे। धोनी ने 20वें ओवर की चौथी गेंद (गेंदबाज सिद्धार्थ कौल) पर 96 मीटर का छक्का जमाकर चेन्नई को जीत दिलाई। ऋतुराज गायकवाड ने सबसे ज्यादा 45 रन बनाए। फाफ डुप्लेसिस ने 41 रनों की पारी खेली। हैदराबाद के लिए जेसन होल्डर ने 3 विकेट लिए। हेजलवुड को मैन ऑफ द मैच चुना गया।

मैच का स्कोर बोर्ड देखने के लिए यहां क्लिक करें

इस जीत के साथ चेन्नई के 11 मैचों से 18 अंक हो गए हैं। टीम अब लीग राउंड के बाद टॉप-2 फिनिश करने की मजबूत दावेदार बन गई है। वहीं, हैदराबाद की यह 11 मैचों में 9वीं हार है। टीम प्ले-ऑफ के दौर से पूरी तरह बाहर हो चुकी है और आठवें स्थान पर मौजूद है।

अभिषेक शर्मा (18) और अब्दुल समद (18) 17वें ओवर में जोश हेजलवुड का शिकार बने। इसके बाद जेसन होल्डर भी 5 रन बनाकर आउट हो गए। हैदराबाद के लिए सबसे बड़ी पारी खेलने वाले साहा 29 रन के निजी स्कोर पर ही आउट हो चुके होते। 9वें ओवर की तीसरी गेंद (गेंदबाज शार्दूल ठाकुर) पर साहा ने कैच थमा दिया था, लेकिन यह नो बॉल थी और साहा को जीवनदान मिल गया। इसके बाद उन्होंने 15 रन और बनाए।

इससे पहले हैदराबाद की शुरुआत अच्छी नहीं रही। जेसन रॉय मैच के चौथे ओवर में 2 रन बनाकर जोश हेजलवुड की गेंद पर आउट हुए। कुछ देर बाद कप्तान केन विलियम्सन 11 रन बनाकर ड्वेन ब्रावो की गेंद पर LBW आउट हुए। प्रियम गर्ग 7 रन बनाकर ब्रावो का दूसरा शिकार बने। इस मैच में चेन्नई ने सैम करन की जगह ड्वेन ब्रावो को प्लेइंग-11 में शामिल किया। वहीं, हैदराबाद ने पिछले मैच में खेली टीम में कोई बदलाव नहीं किया।

दोनों टीमों की प्लेइंग-11

चेन्नई सुपर किंग्स

महेंद्र सिंह धोनी (कप्तान), ऋतुराज गायकवाड, फाफ डुप्लेसिस, मोइन अली, अंबाती रायडू, सुरेश रैना, रवींद्र जडेजा, ड्वेन ब्रावो, शार्दूल ठाकुर, दीपक चाहर और जोश हेजलवुड।

सनराइजर्स हैदराबाद

केन विलियम्सन (कप्तान), जेसन रॉय, ऋद्धिमान साहा, प्रियम गर्ग, अब्दुल समद, अभिषेक शर्मा, जेसन होल्डर, राशिद खान, भुवनेश्वर कुमार, सिद्धार्थ कौल, संदीप शर्मा।