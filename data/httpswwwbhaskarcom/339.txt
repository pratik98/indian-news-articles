Hindi News

Local

Rajasthan

Ajmer

Videography Of All Exam Centers Will Be Done, 6 Security Personnel Will Be Deployed; 1307 Centers Out Of 3993 Will Be Monitored By CCTV

REET-2021 को लेकर RBSE की तैयारी पूरी: सभी एग्जाम सेन्टरों की होगी वीडियोग्राफी, 6 सुरक्षा जवान होंगे तैनात; करीब 30 हजार CCTV से रखी जाएगी नजर

अजमेर 8 दिन पहले



कॉपी लिंक

बोर्ड में प्रेसवार्ता।

बाड़मेर, सवाई माधोपुर, करोली, दौसा, नागौर, सीकर, भरतपुर, झुंझुनूं और जालोर के सभी केन्द्रों पर सीसीटीवी

राजस्थान माध्यमिक शिक्षा बोर्ड ने REET-2021 काे लेकर तैयारी पूरी कर ली है। परीक्षा को लेकर सुरक्षा के कडे़ इंतजाम किए हैं। परीक्षा के लिए बनाए गए सभी 4019 परीक्षा केन्द्रों की वीडियोग्राफी करवाई जाएगी। 9 जिलों बाड़मेर, सवाई माधोपुर, करोली, दौसा, नागौर, सीकर, भरतपुर, झुंझुनूं और जालोर के सभी परीक्षा केंद्रों पर शत प्रतिशत सीसीटीवी लगाए गए हैं। अन्य जिलों के कुछ चुनिंदा सेंटरों पर सीसीटीवी है।

बोर्ड अध्यक्ष डी.पी. जारोली ने बताया कि करीब तीस हजार सीसीटीवी कैमरे लगाए जा रहे हैं। बोर्ड कार्यालय में बनाए गए कंट्रोल रूम से नजर रखी जाएगी। बनाए गए कुल परीक्षा केन्द्रों में से सुबह की पारी में 26 व शाम की पारी में भी 26 परीक्षा केन्द्रों पर परीक्षा नहीं होगी। ऐसे में एक समय में 3,993 परीक्षा केन्द्रों पर परीक्षा होगी। परीक्षा में नकल व अनुचित साधनों के प्रयोग को रोकने के लिए बोर्ड ने कई इंतजाम किए हैं। प्रत्येक परीक्षा केन्द्र पर दो पुरुष व दो महिला पुलिसकर्मी के साथ दो होम गार्ड के जवान तैनात रहेंगे। परीक्षा केन्द्र पर परीक्षार्थी केवल पेन व पेंसिल लेकर जा सकेंगे। इसके अतिरिक्त कोई अनावश्यक सामान ले जाने की अनुमति नहीं दी जाएगी।

प्रश्नपत्रों पर होगी बार कोडिंग

प्रश्न पत्र आउट होने जैसी समस्या से निपटने के लिए विशेष सुरक्षात्मक उपाय किए गए हैं। इसके लिए प्रश्नपत्रों पर विशेष बार कोडिंग व सीरियल नम्बर लगाए गए हैं। राज्य सरकार द्वारा गठित उच्चाधिकार प्राप्त परीक्षा समिति ने निर्णय लिया है कि परीक्षा में लापरवाही बरतने वाले कर्मचारियों को तत्काल निलंबित किया जाएगा।

उड़नदस्ते रखेंगे नजर

जिला प्रशासन के स्तर पर प्रत्येक 4 परीक्षा केन्द्र पर न्यूनतम एक उड़नदस्ता होगा। प्रत्येक परीक्षा केन्द्र पर एक आन्तरिक उड़नदस्ता भी कार्य करेगा। जिला स्तर पर गठित जिला परीक्षा संचालन समिति और राजस्थान बोर्ड के स्तर पर भी विशेष उड़नदस्ता नजर रखेंगे।

एक घंटे पहले खुलेंगे और आधे घंटे पहले बंद

अभ्यर्थी के लिए एक घंटे पहले परीक्षा केन्द्र खोल दिए जाएंगे। आधे घंटे पहले केन्द्र बंद कर दिए जाएंगे। इसके बाद प्रवेश नहीं दिया जाएगा। इसलिए बोर्ड ने आग्रह किया है कि परीक्षार्थी समय पर केन्द्र पर पहुंचे।

प्रदेश के बाहर से 2.70 लाख होंगे शामिल

परीक्षा में 16 लाख 51 हजार 812 परीक्षार्थी शामिल होंगे। दो लेवल पर दो पारियों में हो रही परीक्षा में कुल 25 लाख 71 हजार अभ्यर्थी शामिल होंगे। राज्य के बाहर से आने वाले अभ्यर्थियों की संख्या करीब 2 लाख 70 हजार से अधिक है।

44 हजार अभ्यर्थियों ने एक से ज्यादा भरे आवेदन

16 लाख 51 हजार से ज्यादा अभ्यर्थियों ने आवेदन किए, लेकिन 44 हजार अभ्यर्थी ऐसे है, जिन्होंने एक से अधिक फार्म भरे। कुछ अभ्यर्थियों ने 10-10 फार्म भी भरे है, तो एक महिला अभ्यर्थी ने 22 फार्म भी भरे। एक से अधिक फार्म भरने वाले अभ्यर्थियों को जिले के बाहर सेंटर आवंटित किया गया।