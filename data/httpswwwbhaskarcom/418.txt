Hindi News

Madhurima

Have You Thought Before Changing Job? If Not Then Do

जीवन प्रबंधन: जॉब बदलने से पहले सोच-विचार लिया है ना? अगर नहीं तो कीजिए

शिखर चंद जैन 8 दिन पहले



कॉपी लिंक

डेढ़ वर्ष के उतार-चढ़ावों में किसी की नौकरी छूटी है, तो ऐसे लोग भी हैं जो जोखिम उठाने के लिए तत्पर हुए हैं।

फैसला कोई भी हो, उसके हर पक्ष पर विचार ज़रूरी है, आख़िर रोज़गार की बात है।

नौकरी बदलना कोई बुरी बात नहीं लेकिन आनन-फानन में बिना आगा-पीछा सोचे जमी जमाई नौकरी को ठोकर मारना भी अच्छी बात नहीं। अपनी मौजूदा जॉब को ‘बाय’ कहने से पहले जरा इस चेक लिस्ट पर नजर डाल लें, तो आप तय कर पाएंगे कि नौकरी छोड़ने का आपका निर्णय कितना सही या ग़लत है—

इससे बढ़िया नौकरी मिल रही हैॽ

अगर आप को मौजूदा जॉब से बढ़िया ऑफर मिल रहा है, तो उसे स्वीकार करने में ही फायदा है। अच्छे चांस बार-बार नहीं मिलते। नई चुनौती स्वीकारने और नए माहौल में काम करने के डर से पुरानी नौकरी से चिपके रहना आपकी वित्तीय तरक्की को प्रभावित कर सकता है। ऐसी स्थिति में बेहिचक पुरानी नौकरी को ‘बाय’ कह दें। लेकिन ध्यान रहे कि नई जगह पर तनख़्वाह अच्छी होने के साथ-साथ आपकी तरक्की की कितनी संभावना है, इस पर भी विचार कर लें।

पढ़ाई-लिखाई करनी हैॽ

अगर आप आगे पढ़ाई-लिखाई करना चाहते हैं और दोनों काम एक साथ करना संभव नहीं, तो पहले शिक्षा को महत्व दें। अगर साल दो साल का कोर्स है तो आप उतने समय के लिए अवकाश का आवेदन भी कर सकते हैं। अगर बॉस इसे स्वीकार न करे तो नौकरी छोड़ने के अलावा कोई चारा नहीं क्योंकि उज्जवल भविष्य के लिए खुद को तैयार करना ज़्यादा ज़रूरी है।

ऑफिस का माहौल ठीक नहींॽ

कई दफ्तरों में कर्मचारियों के बीच आपसी खींचातानी, अच्छा कार्य करने के बावजूद किसी कर्मचारी को श्रेय न मिलने या किसी ख़ास ग्रुप की लामबंदी जैसी गतिविधियां सिर चढ़ कर बोलने लगती हैं। आलसी और नकारा कर्मचारी कर्मठ और मेहनती कर्मचारियों के पीछे लगे रहते हैं और इन सबमें बॉस की भूमिका किसी कठपुतली जैसी रह जाती है। अगर आप एक चुस्त और ईमानदार कर्मचारी हैं, तो ऐसे दमघोंटू वातावरण में ज़्यादा दिन बने रहना आपके लिए संभव नहीं होगा।

मौजूदा काम पसंद नहीं हैॽ

आप जो ज़िम्मेदारी निभा रहे हैं, वो आपको कतई पसंद नहींॽ आप सेल्स लाइन में दिलचस्पी रखते हैं और आपको अकांउट्स में लगाया गया हैॽ तनख़्वाह तो अच्छी मिल रही है पर जॉब सैटिसफैक्शन नहीं मिल रहा हैॽ ज़ाहिर है, आप अपनी पूरी ऊर्जा से काम नहीं कर पा रहे हैं और न ही खुद को तराशने का अवसर पा रहे हैं, ऐसे में नौकरी बदलने में हर्ज नहीं है।

शिफ्टिंग कर रहे हैं ॽ

किन्हीं कारणों से आपको शहर या कस्बा छोड़कर कहीं और बसना पड़ रहा हो और वहां कंपनी द्वारा नियुक्ति संभव न हो, तो आपके सामने यह नौकरी छोड़ने के अलावा कोई चारा नहीं। या कंपनी आपको किसी ऐसी जगह ट्रांसफर कर रही है, जहां सैटल होना आपके लिए संभव नहीं (कारण चाहे बच्चों की पढ़ाई-लिखाई हो या वहां का वातावरण आपके शारीरिक/मानसिक स्वास्थ्य के माकूल न होना) तो भी आपका नौकरी छोड़ने का निर्णय जायज़ है।

स्वास्थ्य मंज़ूरी नहीं देताॽ

आपकी वर्तमान नौकरी बेहद स्ट्रेस देने वाली और थकाऊ हैॽ काम के लंबे घंटों से सेहत पर बुरा असर पड़ने लगा है? बॉस या क्लाइंट दिन-रात नहीं देखते और वक़्त-बेवक़्त आपको काम करते देखना चाहते हैंॽ काम का इतना ज़्यादा दबाव झेलना आपके लिए संभव नहीं रहा या ट्रैवलिंग ख़ूब ज़्यादा करनी पड़ती है, जिसके लिए आपका स्वास्थ्य अनुमति नहीं देता, तो इस नौकरी को छोड़ने में ही आपकी भलाई है।

इन बातों का ज़रूर ध्यान रखें

क्षणिक गुस्से में आकर नौकरी छोड़ने जैसा बड़ा फैसला न लें।

बॉस को त्यागपत्र देने से पहले विकल्पों के बारे में अच्छी तरह विचार कर लें। लिखे हुए त्यागपत्र को कम से कम 4-5 दिन अपने ही पास रखें ताकि मन बदलने पर फैसला बदलना संभव हो सके।

मौजूदा नौकरी छोड़ने से पहले नई नौकरी ढूंढ लें।

मौजूदा नौकरी छोड़ने के बावजूद यहां के बॉस और कर्मचारियों से अच्छे और मधुर संबंध रखने की कोशिश करें।