Hindi News

Women

Know How Mahatma Gandhi Used To Judge Women In The Freedom Struggle, Took From His Wife The Surest Weapon Of Protest

गांधी की वुमन वॉरियर्स: जानिए- आजादी की लड़ाई में महिलाओं को कैसे आंकते थे महात्मा गांधी, अपनी पत्नी से लिया था विरोध का अचूक अस्त्र

नई दिल्ली एक घंटा पहले लेखक: वरुण शैलेश



कॉपी लिंक

बराबरी के पैरोकार

महात्मा गांधी मानते थे कि महिला-पुरुष के बीच बिना साझेपन के वुमन एम्पावरमेंट मुमकिन नहीं है। उनके साझेपन का मतलब फाइनेंशियली और समझदारी के लेवल पर महिलाओं को पुरुषों जितना ही मजबूत बनना था।

साउथ अफ्रीका से भारत लौटने पर गांधी कहते हैं, 'मैं महिलाओं के अधिकारों के मामले में समझौता नहीं कर रहा हूं। मुझे हमेशा नारी जाति की सेवा करने का जुनून रहा है। मेरे भारत लौटने के बाद से महिलाएं मुझे अपने में से ही एक मानती हैं। मैं महिलाओं को उनकी बेड़ियों से मुक्ति के बारे में कट्टरपंथी विचार रखता हूं। मेरा अनुभव बताता है कि महिलाओं की असली उन्नति उनके अपने प्रयासों से ही हो सकती है।'

गांधी को कस्तूरबा से मिली सत्याग्रह की प्रेरणा

गांधी ने आजादी की लड़ाई में "अहिंसा' को अपना हथियार बनाया। गांधी जी का मानना ​​था कि भारत की आजादी महिलाओं के बलिदान और ज्ञान पर निर्भर करती है। उन्होंने महिला और पुरुष को समान नजर से देखा, वे एक दूसरे को पूरक मानते थे। गांधी का विवाह तेरह वर्ष की उम्र में कस्तूरबा से हुआ। उन्हें यह समझने में देर नहीं लगी कि पति-पत्नी का रिश्ता बराबरी का होना चाहिए। जब भी गांधी से कोई लड़ाई होती कस्तूरबा 'उपवास' को अपने प्रतिरोध का हथियार बनातीं। यहीं से गांधीजी को ब्रिटिश शासन के खिलाफ आंदोलन खड़ा करने के लिए सत्याग्रह शुरू करने की प्रेरणा मिली। कस्तूरबा उनकी सभी गतिविधियों में उनकी सक्रिय भागीदार और समर्थक बनी रहीं।

महिला भागीदारी के बिना आजादी मुमकिन नहीं-गांधी

गांधी ने अपनी पत्नी कस्तूरबा से बहुत कुछ सीखा। ऐसा लगता है कि उनका आध्यात्मिक झुकाव वहीं से आया। महिलाओं के प्रति गांधीजी की भक्ति उनकी मां और कस्तूरबा के प्रति समर्पण के साथ शुरू हुई। मुंबई यूनिवर्सिटी में पढ़ा चुकीं और टाटा इंस्टीट्यूट ऑफ सोशल साइंसेज में प्रोफेसर विभूति पटेल 'गांधीजी एंड एम्पावरमेंट ऑफ वुमन' शीर्षक से लिखे अपने एक लेख लिखती हैं कि मातृत्व भारत की आजादी और अपने स्वयं के जीवन के लिए गांधी जी का आदर्श बन गया। गांधी कहते थे कि बच्चे को जन्म देने के बाद एक मां निस्वार्थ भाव से खुद को उसकी देखभाल के लिए समर्पित कर देती है जब तक कि वह बड़ा और आत्मनिर्भर नहीं बन जाता। बच्चों के बड़े होने के बाद भी उनकी निरंतर इच्छा उनके साथ खुद को बनाए रखने की होती है। गांधी जी का कहना था कि जब तक हममें मातृभूमि के प्रति भावना और भक्ति नहीं होगी, तब तक कोई भी देश हमें कुचल सकता है। वह मानते थे कि बिना महिला भागीदारी के आजादी संभव नहीं है।

देश की कई महिलाओं से बहुत प्रभावित थे गांधी

वह एनी बेसेंट, सरोजिनी नायडू, कमलादेवी चट्टोपाध्याय, राजकुमारी अमृत कौर और पुष्पाबेन मेहता से बहुत प्रभावित थे। गेराल्डिन फोर्ब्स ने पाया कि गांधी से प्रभावित सरोजिनी नायडू भारत को एक मॉडल 'घर', भारतीय जन को 'संयुक्त परिवार के सदस्य और भारतीय महिलाओं को 'मां' के रूप में देखती थीं। गांधी का मानना था कि महिलाएं सभी स्तरों पर भारत को बदलने के लिए बहुत कुछ कर सकती हैं। लिहाजा, महिलाओं और पुरुषों के लिए समान अधिकार जरूरी थे, लेकिन अधिक न्यायपूर्ण सामाजिक व्यवस्था बनाने के लिए पर्याप्त नहीं थे। यदि हम अपने आप में बंटे हुए हैं तो समान अधिकार हासिल करने का क्या फायदा?

गांधी ने भारत के जॉइंट फैमिली के फार्मूला पर महिलाओं को आजादी की लड़ाई से जोड़ने का प्रयास किया। उन्होंने हजारों महिलाएं को सामाजिक और राजनीतिक संस्थानों से जोड़ा। शहरी और मध्य वर्ग की महिलाओं को छोड़ दिया जाए तो महिला बराबरी की उनकी बात उस जमाने में लोगों को विदेशी कॉन्सेप्ट लगता था।

आजादी की लड़ाई में महिलाओं के लिए गांधी के तीन फॉर्मूले

विभूति पटेल लिखती हैं कि गांधी ने राष्ट्रीय आंदोलन में महिलाओं की भागीदारी के तीन अलग-अलग स्तरों की वकालत की।

पहला, जिन महिलाओं पर बच्चों और बुजुर्गों की देखभाल जैसी पारिवारिक जिम्मेदारियां थीं, उन्हें अपना प्राथमिक काम पूरा करना चाहिए। इस काम को उन्हें राष्ट्रीय आंदोलन के लिए नहीं छोड़ना चाहिए।

दूसरा, एक समूह में वे महिलाएं शामिल थीं जिनसे वह घर और बच्चों की देखभाल के सुख के बलिदान की अपेक्षा करते थे। गांधी का मानना था कि यदि पहले से ही विवाहित हैं तो इन महिलाओं से राष्ट्र के लिए अविवाहित रहने की अपेक्षा की जाती है। उदाहरण के लिए, उन्होंने विजय लक्ष्मी पंडित और उनके पति को विवाह का आशीर्वाद देने के बाद ब्रह्मचर्य का पालन करने की सलाह दी थी।

तीसरा, पूर्णकालिक कार्यकर्ताओं से यह अपेक्षा की जाती थी कि वे अविवाहित रहें और स्वयं को पूरी तरह से स्वतंत्रता संग्राम के लिए समर्पित कर दें।

इतिहासकार एस. आर. बख्शी अपनी किताब "गांधी एंड वुमन स्टेटस' में लिखते हैं कि गांधी अधिक से अधिक महिलाओं को जागरूक बनाना चाहते थे। उन्होंने महिलाओं को देश प्रेम और उन्हें ब्रिटिश राज के खिलाफ पुरुषों के साथ कंधे से कंधा मिलाकर लड़ने और भारतीय राष्ट्रीय कांग्रेस में शामिल होने के लिए मोटिवेट किया।

गांधी जानते थे- महिलाओं को आगे लाना आसान नहीं है

यूनिवर्सिटी कॉलेज फॉर विमेन, हैदराबाद की पूर्व प्रिंसिपल एस. श्रीदेवी के अनुसार, "गांधी जानते थे कि महिलाओं को राष्ट्रीय संघर्ष में शामिल करना आसान नहीं है। रूढ़िवादी पुरुष महिलाओं को आगे बढ़ने से रोकना चाहते थे। उन्हें इस बात का डर था कि अगर महिलाओं ने सार्वजनिक गतिविधियों में हिस्सा लेना शुरू किया तो पुरुषों का दबदबा खत्म हो जाएगा। हालांकि, कुछ ऐसी ग्रामीण महिलाएं भी थीं जिन्होंने इलाहाबाद में नेहरू और अहमदाबाद में साराभाई के परिवार की महिलाओं के साथ मार्च किया। कुछ मुस्लिम और पारसी महिलाएं भी थीं जिन्होंने पर्दे से निकल कर आंदोलन में गांधी के साथ शामिल हो गईं। कांग्रेस के नेतृत्व वाले स्वतंत्रता आंदोलन में महिलाओं की भागीदारी प्रभावशाली थी। महिलाओं ने आगे बढ़कर विदेशी सामान बेचने वाली कई दुकानों पर धरना दिया गया और विदेशी कपड़ों को अलाव में जलाया।