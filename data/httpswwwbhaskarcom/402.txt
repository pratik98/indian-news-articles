Hindi News

Madhurima

Small Disputes Between Husband And Wife Are Common, But It Is Also Important To Take Care That This Dispute Does Not Turn Into A Big Dispute.

रिश्ते-नाते: पति-पत्नी के बीच छोटी-मोटी नोंकझोंक होना आम है, लेकिन ये नोंकझोंक बड़ी तकरार न बन जाए इसका ख़्याल रखना भी ज़रूरी है

रेशू जैन 13 घंटे पहले



कॉपी लिंक

पति-पत्नी के बीच नोंकझोंक व झगड़े होना बहुत सामान्य बात है। लेकिन इनकी भी एक सीमा, एक मियाद तय होनी ज़रूरी है। हंसी-हंसी में कहीं कोई गांठ अनखुली ना रह जाए।

कभी रुठना, फिर मनाना, ग़ुस्से में खाना न खाना, फिर मनुहार के बाद खा लेना, नाराज़गी दूर करने के लिए तोहफ़े देना-लेना - दाम्पत्य की छोटी-मोटी नोंक-झोंक में यह होता रहता है। पर कुछ झगड़े बने रह जाएं, तो गहरी दरार को अंजाम दे सकते हैं। क्या हो सकते हैं इनके कारण और उन्हें दूर करने की सलाह, पढ़िए...

 प्राथमिकता न समझना

आज के व्यस्त जीवन मंे झगड़े तब बढ़ जाते हैं जब पिछली नोंकझोंक की उलझनों को सुलझाने का समय निकाला ही ना जा रहा हो। नतीजतन छोटी-सी नोंकझोंक लंबे समय तक खिंचती चली जाती है जिसके कई बार गंभीर परिणाम सामने आते हैं। इसलिए कहा-सुना तुरंत ही स्पष्ट और माफ़ कर-करा लेना बेहतर होता है।

सलाह— उलझनों को समय रहते सुलझा लें। कड़वाहट ना बढ़ने दें।

 तनाव को बढ़ावा देना

झगड़े के बाद पति-पत्नी का आपस में बात न करना, ग़ुस्से में खाना न खाना, सामान्य प्रतिक्रियाएं हैं। इनका भी जल्द निराकरण ज़रूरी है क्योंकि नाराज़गी में बात ना करने, भूखे रह जाने को सामान्य तौर पर लेने लगना, दाम्पत्य जीवन में मुश्किलें पैदा कर सकता है। जिसकी अवहेलना होगी, वह इंसान कुंठित होगा। कई बार तो तनाव और अवसाद भी होता है।

सलाह— किसी की नाराज़गी की अवहेलना ना करें। एक-दूसरे को समझें और तालमेल बनाएं।

 जब अहं हो रिश्ते से ऊपर

ईगो रिश्ते को बिगाड़ने की बड़ी वजह होता है। अहं की लड़ाई कभी ख़त्म नहीं होती। इसलिए ध्यान रखें कि जहां प्यार होता है वहां माफ़ी मांगने से छोटे नहीं होते और माफ़ करना भी आसान होता है। माफ़ी मांगना हर झगड़े को ख़त्म कर देता है।

सलाह— अहं को कोई जगह ना दें।

 दूसरों को दख़ल देने की आज़ादी

निजता और आपसी समझ पति-पत्नी के रिश्ते के आधार स्तंभ हैं। एक-दूसरे के भावों को समझना और जीवन की गाड़ी को अपने अनुरूप चलाने के लिए निजता होना बहुत ज़रूरी है। पर यदि किसी और का इसमें दख़ल ज़्यादा हो तो समस्याएं बढ़ जाती हैं।

सलाह— रिश्ते में तीसरे को ना आने दें।

 छोटे-छोटे झूठों का प्रवेश

विश्वास दाम्पत्य जीवन की जड़ है। यदि विश्वास है तो ही रिश्तों में मिठास है। अमूमन छोटे-मोटे झूठ अनदेखे कर दिए जाते हैं पर जो इनकी आदत ही पड़ जाए, तो यही छोटे झूठ बड़े धोखे का आधार बनकर रिश्तों की जड़ें हिला सकते हैं। कई मामलों में तो रिश्ते ख़त्म होने तक की नौबत आ जाती है।

सलाह— विश्वास को कभी टूटने न दें।

 एक-दूसरे का मान न करना

झगड़े तब और बढ़ जाते हैं जब रिश्ते में इज़्ज़त न हो। या ये भी कहा जा सकता है कि कई बार एक-दूसरे की बेइज़्ज़ती करना ही नोंकझोंक का कारण होता है। भावों का अपमान बहुत गहरा घाव बना देता है। एक-दूसरे के प्रयासों को, एक-दूसरे की परवाह को, एक- दूसरे के प्यार या कार्यों को अनदेखा करना भी अनादर हो सकता है।

जैसे— दोस्तों के सामने, रिश्तेदारों के सामने अपने साथी का मज़ाक़ उड़ाना, उसके द्वारा किए कामों का मज़ाक़ उड़ाना।

सलाह— एक-दूसरे को इज़्ज़त दें।

 ख़ुद की सूझबूझ से काम न लेना

पति-पत्नी के रूप मंे अपने कर्तव्य का निर्वहन ख़ुद करें व आने वाली समस्याओं को ख़ुद सुलझाने का प्रयास करें। उदाहरण के लिए, पति/पत्नी का नोंकझोंक व झगड़ों को दोस्तों के सामने व्यक्त करना व दोस्तों से सलाह मांगना ग़लत है।

सलाह— अपनी जि़म्मेदारियों को समझंे।

 प्यार और परवाह की कमी

ज़िंदगी की दौड़-भाग और यंत्रवत जीवन ने रिश्तों से ऊष्मा छीन ली है। ऐसे रिश्तों में प्यार व एक-दूसरे की परवाह की कोेई जगह नहीं होती जिससे धीरे-धीरे घुटन बढ़ती जाती है जो कुछ समय बाद बड़े झगड़ों को जन्म देती है।

सलाह— प्यार दें, परवाह करें।

