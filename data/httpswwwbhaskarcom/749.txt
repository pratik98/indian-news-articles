Hindi News

Women

Tunisia, Najla Romdhane How These Women, Including Merkel, Jacinda, Sai Ing Wayne, Have Run Power, Time And Forbes Magazine Acknowledged Their Iron

ट्यूनीशिया की कमान पहली बार महिला के हाथ में: मर्केल, जैसिंडा, साई इंग वेन समेत ये महिलाएं सत्ता चलाने में नहीं रहीं किसी से कम, टाइम और फोर्ब्स मैगजीन ने भी माना इनका लोहा

नई दिल्ली 2 दिन पहले



कॉपी लिंक

ट्यूनीशिया की पहली महिला प्रधानमंत्री नजला बाउडेन रोमधने

नजला वर्ल्ड बैंक के साथ काम कर चुकी हैं

राजनीति में आने से पहले जियोलॉजी पढ़ाया

मिनिस्ट्री ऑफ हायर एजुकेशन में डीजी रहीं

नजला बाउडेन रोमधने ट्यूनीशिया की प्रधानमंत्री बनने जा रही हैं। प्रधानमंत्री के लिए नजला का नाम वहां के राष्ट्रपति कैस सईद ने नॉमिनेट किया है। ट्यूनीशिया के इतिहास में यह पहली बार होगा कि किसी महिला के हाथ में देश की कमान होगी।

हाल ही में दुनिया के सबसे शक्तिशाली देश अमेरिका में भी पहली बार कोई महिला उपराष्ट्रपति बनी है। भारतीय मूल की कमला हैरिस पर अमेरिकियों ने भरोसा जताया। अमेरिकी इतिहास में अब तक कोई महिला राष्ट्रपति के पद तक नहीं पहुंच पाई है।

प्रोफेसर से प्रधानमंत्री बनने तक का सफर

नजला का जन्म 1958 में ट्यूनीशिया के केंद्रीय कैरौं प्रांत में हुआ। वो राजधानी ट्यूनिस के प्रतिष्ठित नेशनल स्कूल ऑफ इंजीनियर्स में जियोलॉजी की प्रोफेसर हैं। इसके अलावा वो वर्ल्ड बैंक के साथ जुड़कर एजुकेशन के सेक्टर में काम कर चुकी हैं। साल 2011 में नजला को मिनिस्ट्री ऑफ हायर एजुकेशन में डायरेक्टर जनरल बनाया गया था।

इस वक्त दुनिया की दमदार महिला नेता

शेख हसीना- फिलहाल बांग्लादेश की प्रधानमंत्री हैं। चार दशक से राजनीति में सक्रिय हैं। बतौर प्रधानमंत्री देश की कमान चौथी बार संभाली है। साल 2018 में टाइम मैगजीन ने इन्हें दुनिया के 100 सबसे प्रभावशाली लोगों में शामिल किया था। साल 2020 में फोर्ब्स मैगजीन ने इन्हें दुनिया की सबसे ताकतवर महिला की लिस्ट में 39वें नंबर पर रखा था। साल 2018 में वो 26वें और 2017 में 30वें पायदान पर थीं।

एंजेला मार्केल- इनकी गिनती दुनिया की सबसे दमदार महिला नेता में होती है। साल 2005 से ही जर्मनी में सत्ता की कमान संभाल रही हैं। 16 साल से सत्ता में हैं। जर्मनी की पहली महिला चांसलर होने का तमगा भी हासिल है। फोर्ब्स मैगजीन ने दो बार एंजेला को दुनिया की सबसे पावरफुल शख्सियत में पुतिन के बाद दूसरे नंबर पर रखा है। साल 2015 में टाइम्स मैगजीन ने पर्सन ऑफ द ईयर चुना। साल 2018 में, फोर्ब्स द्वारा मर्केल को रिकॉर्ड चौदहवीं बार दुनिया की सबसे शक्तिशाली महिला के लिए नॉमिनेट किया गया था।

जैसिंडा अर्डर्न- न्यूजीलैंड की तीसरी महिला प्रधानमंत्री हैं। काफी यंग है और अपनी नीतियों के लिए दुनिया भर से तारीफ बटोरती रहती हैं। कोरोना काल में इनके फैसले महामारी की चुनौतियों से निपटने में काफी प्रभावी रहे, जिसे लेकर दुनिया भर में इनकी तारीफ भी हुई।। इनकी नीतियां इतनी बेहतरीन होती है कि इनके बारे में मीडिया में सिर्फ पॉजिटिव खबरें मिलेंगी। साल 2017 में पहली बार प्रधानमंत्री बनीं। 2020 में इन्हें दूसरी बार चुना गया। फोर्ब्स मैगजीन ने उन्हें 2019 में दुनिया की 100 सबसे शक्तिशाली महिलाओं में 38वें स्थान पर रखा। साल 2019 में उन्हें टाइम मैगजीन ने 100 की सूची में शामिल किया और पर्सन ऑफ द ईयर के लिए शॉर्टलिस्ट भी हुईं।

साई इंग वेन- साल 2016 में ताइवान की पहली महिला राष्ट्रपति चुनी गईं। 2020 में भी दोबारा राष्ट्रपति बनी हैं। वेन ने लंदन स्कूल ऑफ इकोनॉमिक्स से पढ़ाई की है और राजनीति में आने से पहले प्रिसिंपल का जिम्मा संभाल रही थीं। चीन जैसे ताकतवर देशों को भी कई बार कायदे में रहने के लिए बोल चुकी हैं। टाइम मैगजीन 2020 के दुनिया की प्रभावशाली लोगों की लिस्ट में इनका भी नाम था।

सना मरीन- फिनलैंड की सबसे युवा प्रधानमंत्री हैं। साल 2019 के दिसंबर में जब प्रधानमंत्री बनीं, उस समय उनकी उम्र 34 साल थी। सना मरीन बीबीसी की 2020 की सबसे प्रेरणादायक और प्रभावशाली महिलाओं में से एक हैं। दुनिया के प्रभावशाली लोगों में फोर्ब्स ने इन्हें 85वीं रैंक दी। 2020 में वह वर्ल्ड इकोनॉमिक फोरम की यंग ग्लोबल लीडर बनीं। मरीन को प्रतिष्ठित टाइम पत्रिका के "टाइम 100 नेक्स्ट" थीम इश्यू के कवर पेज के लिए चुना गया था, जिसमें दुनिया भर के 100 प्रभावशाली नेताओं को दिखाया गया है।

विद्या देवी भंडारी- पड़ोसी देश नेपाल के इतिहास की पहली महिला राष्ट्रपति हैं। राजनीति में तीन दशक से ज्यादा का करियर रहा है। राष्ट्रपति बनने से पहले 2009 से 2011 तक नेपाल की रक्षामंत्री भी रही हैं। वह रक्षामंत्री बनने वाली पहली महिला भी थीं। साल 2016 में फोर्ब्स मैगजीन ने दुनिया की शक्तिशाली महिलाओं की लिस्ट में 52वें नंबर पर इन्हें रखा था।

और भी कई देशों की बागडोर भी महिलाओं के हाथों में रही

नजला बाउडेन ट्यूनीशिया की पहली महिला प्रधानमंत्री बनने जा रही हैं। लेकिन दुनिया भर में कई ऐसे देश हैं, जहां की बागडोर महिलाओं के हाथ में रही हैं। जिन्होंने अपने कार्यकाल में काफी शानदार काम किया है। तो कुछ विवादों में भी खूब रही हैं।

इंदिरा गांधी, भारत की पहली महिला प्रधानमंत्री, बेनजीर भुट्टो- पाकिस्तान की पहली महिला प्रधानमंत्री, हेले थॉर्निंग-श्मिट- डेनमार्क की प्रधानमंत्री, यिंगलक चिनावाट- थाईलैंड की प्रधानमंत्री, क्रिस्टीना फर्नांडीज डी किर्चनेर-अर्जेंटीना की राष्ट्रपति, डिल्मा रॉसेफ- ब्राजील की राष्ट्रपति, जूलिया गिलार्ड ऑस्ट्रेलिया की प्रधानमंत्री, एलेन जॉनसन सरलीफ- लाइबेरिया की राष्ट्रपति, जोहाना सिगुर्डार्डोटिर- आइसलैंड की प्रधानमंत्री, लौरा चिंचिला- कोस्टा रिका की राष्ट्रपति, तारजा हलोनन- फिनलैंड की राष्ट्रपति, दलिया ग्रीबाउस्काइट- लिथुआनिया की राष्ट्रपति, कमला प्रसाद-बिसेसर- त्रिनिदाद और टोबैगो की प्रधानमंत्री।