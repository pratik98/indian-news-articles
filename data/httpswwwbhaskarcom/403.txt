Hindi News

Madhurima

After Retirement, Do Finance Management Keeping In Mind The Needs

बुज़ुर्गों के लिए वित्त प्रबंधन: रिटायरमेट के बाद ज़रूरतों को ध्यान में रखकर करें वित्त प्रबंधन

तरुण पाहवा 13 घंटे पहले



कॉपी लिंक

रिटायरमेंट के बाद आय का ज़रिया कम हो जाता है और ज़रूरतें तो बनी रहती हैं।

अपनी ज़रूरतों को ध्यान में रखकर वित्त प्रबंधन करें। कैसे और कहां कर सकते हैं, यहां पढ़िए ...

नियमित आय

रिटायरमेंट के बाद व्यक्ति के पास अपने नियमित आय के स्रोत कम हो जाते हैं या बंद हो जाते हैं। नियमित आय प्राप्त करने के लिए कई सारे विकल्प उपलब्ध हैं जिनके ज़रिए सुरक्षित और नियमित आय प्राप्त की जा सकती है। कुछ योजनाएं नियमित आय में सहायक हो सकती हैं, जैसे सीनियर सिटीज़न सेविंग स्कीम्स, मासिक आय योजना और प्रधानमंत्री वय वंदन योजना। पीएफ की राशि या रिटायरमेंट फंड, जो आपने नियमित आय से इकट्ठा किया था, उस राशि को इसमें निवेश कर सकते हैं।

खर्चों का प्रबंधन

रिटायरमेंट के समय की आय अपनी नियमित समय की आय के बराबर नहीं हो पाती इसलिए इस उम्र में ख़र्चों का प्रबंधन आवश्यक होता है। ऐसे में ज़रूरी ख़र्चों का बजट बनाकर योजना बनाएं। खर्चों का बजट वास्तविक और महंगाई के साथ होना चाहिए। अपने हर छोटे से लेकर बड़े ख़र्चे का हिसाब एक डायरी में लिखें। सभी वित्तीय कार्यों को ऑटोमेशन पर रखें, जैसे कि सभी ख़र्चों और बिलों की लिस्ट बनाकर महीने के किसी भी एक दिन में भुगतान करें और उन्हें ऑटोमोड में रखें ताकि बिलों के भुगतान में भूल होने की संभावना ना हो और बजट भी संतुलन में रहे।

जमा पूंजी

कई बुज़ुर्ग रिटायर होने के बाद अपने जीवनभर की जमा पूंजी बच्चों के नाम कर देते हैं। ऐसा करने से पहले ख़ुद की सामान्य जीवन जीने की आवश्यकताओं पर ज़रूर नज़र डाल लें। जमा पूंजी में से अपने गुज़ारे लायक़ हिस्सा अपने लिए ही रखें। इसमें पहली ज़रूरत होगी ख़ुद का एक घर ताकि आराम से रहकर जीवन गुज़ार सकें। दूसरी ज़रूरत है जमा राशि ताकि सामान्य गुज़र-बसर आराम से हो जाए। ख़र्च और ज़रूरतें आसानी से पूरी कर सकें, उतना धन अपने पास अवश्य रखें।

स्वास्थ्य का ख़र्च

वृद्धावस्था में स्वास्थ्य सेवा और मेडिकल जांच में काफ़ी अधिक ख़र्च करना पड़ सकता है। किसी भी आकस्मिक बीमारी या तकलीफ़ के कारण इलाज और दवाइयों पर व्यक्ति की सारी जमापूंजी ख़र्च हो सकती है जिससे बजट भी बिगड़ सकता है। ऐसे में एक सही स्वास्थ्य बीमा ज़रूर लें। स्वास्थ्य बीमा वरिष्ठ नागरिक के रोगों, चोट या अस्पताल में भर्ती होने के इलाज में होने वाले मेडिकल ख़र्चों को कवर करता है। उम्र और ज़रूरतों को ध्यान में रखते हुए स्वास्थ्य बीमा ख़रीद सकते हैं।