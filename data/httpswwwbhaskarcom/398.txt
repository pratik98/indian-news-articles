Hindi News

Madhurima

There Are All Kinds Of People In The World, So We Can't See Everyone With The Same Glasses And It Is Normal For Everyone To Have Doubts When They Are In Trouble, But There Are Also Helpful People In Trouble.

दो अनुभव: दुनिया में हर तरह के लोग होते हैं इसलिए सभी को एक चश्मे से नहीं देख सकते और मुश्किल में फंसने पर सभी के लिए मन में शक़ होना सामान्य हैं, लेकिन मुश्किल में मददगार लोग भी मिलते हैं

राम निवास सुरेहली, रमन कांता 13 घंटे पहले



कॉपी लिंक

सब एक जैसे नहीं होते

बात कई साल पुरानी है। दसवीं की परीक्षा देने के उपरांत मैं रिज़ल्ट आने तक घूमने की नीयत से अपनी बहन, जो मेरे फौजी जीजाजी के साथ मेरठ में रहती थी, के पास गया हुआ था। चूंकि मैं ठेठ ग्रामीण माहौल से पहली बार शहरी परिवेश में गया था, अत: मुझे देर सांझ घर से बाहर ना निकलने की नसीहत मेरी बहन ने पहले ही दिन दे दी और बताया कि यहां लूट-खसूट और छीना-झपटी की घटनाएं आम हैं। अभी सप्ताह भर ही हुआ था कि मुझे एक पड़ोसन, जो वहां मिलिट्री हॉस्पिटल में एडमिट थीं, का कुछ सामान देने भेजा गया। हॉस्पिटल में कुछ ज़्यादा समय लगने के कारण सांझ हो गई। अत: मैंने वापसी में अपनी साइकिल के पैडल तेज़ मारने शुरू कर दिए, किन्तु कुछ दूरी तय करने के बाद मुझे आभास हुआ कि एक रिक्शा वाला मेरा पीछा करते-करते रुकने की आवाज़ें दे रहा है। किसी अनहोनी की आशंका से मैंने साइकिल दौड़ाने में पूरा ज़ोर लगा दिया, लेकिन वह तो अब भी पीछे-पीछे ही था। 6-7 किमी. की भय-भरी यात्रा के बाद अपनी कॉलोनी दिखते ही मेरी जान में जान आई, पर वह तो अब भी पीछे-पीछे ही था। ‘आपका कुछ गिर गया क्या, बेटा?’ उसने रिक्शा रोकते ही कहा। ‘मेरा कुछ नहीं गिरा... अपना काम करो... मैं सब जानता हूं तुम जैसों को...’ जेबों पर हाथ मारते हुए मैंने उपेक्षा भाव और रूखेपन से कहा। ‘चलो, चलता हूं... ट्रेन की सवारी उठानी है... ज़रा टाइम तो बता दो बेटा।’ गहरी सांस छाेड़ते हुए वह बोल पड़ा था। कलाई पर निगाह डालते ही दिल धक्क... ऊपर की सांस ऊपर, नीचे की सांस नीचे... दो दिन पहले ही बहन द्वारा दिलाई गई घड़ी नदारद थी। इससे पहले कि मैं कुछ बोलता, उसने घड़ी मेरी ओर बढ़ा दी थी। घड़ी थामते हुए शर्मिन्दगी भरे लहजे में मैंने कहना शुरू ही किया था, ‘चाचाजी...!’ उन्हें जाने की जल्दी थी। मैं हकलाता रह गया। अपनी साफ़ नीयत ज़ाहिर कर चुके रिक्शे वाले ने अब अपना स्पष्ट नज़रिया भी सामने रख दिया। ‘पांचों उंगलियां बराबर नहीं होतीं बेटा’, कहकर वे रिक्शा घुमाकर लौट गए।

फ़रिश्ते से मुलाक़ात

यह 28 वर्ष पुरानी घटना है, पर मुझे अब तक इसका स्मरण है। पंजाब के फगवाड़ा शहर के एक स्थानीय स्कूल में मेरी नई-नई नौकरी लगी थी। सप्ताह के अंत में मैं अपने पैतृक शहर बरनाला जाने के लिए बस में बैठी। बरनाला तक की सीधी बस सर्विस नहीं थी। कंडक्टर ने मुझे लुधियाना से बस पकड़वाने का आश्वासन देकर बिठाया था। मैं चिंतामुक्त होकर अख़बार पढ़ने में मशगूल हो गई। ठंड व थकावट की वजह से नींद भी आ रही थी। कंडक्टर ने कब लुधियाना की सवारियां बाइपास पर उतारकर राजपुरा दिल्ली का रूट पकड़ लिया, मुझे पता नहीं चला, न ही कंडक्टर ने मुझे बताया। अंधेरा व भीड़ दोनों बढ़ रहे थे। मन शंकित होने लगा। कंडक्टर से पानीपत, दिल्ली की आवाज़ें सुनकर यक़ीन हो गया कि मेरी शंका सही है। अन्य यात्रियों से पता चला कि लुधियाना निकले एक-डेढ़ घंटा हो चुका है। स्वयं पर क्रोधित थी। डर व घबराहट से आहत थी। तभी मेरी सीट के पीछे बैठे पगड़ीधारी युवक ने कहा, ‘घबराएं नहीं, मैं आपको लुधियाना तक छोड़ देता हूं, यहीं उतर जाते हैं।’ मुझे विद्यार्थी जीवन में अपने अध्यापकों व माता-पिता से किसी भी अनजान व्यक्ति से बात ना करने और विश्वास ना करने की सीख मिली थी। पर आज मैं असहाय महसूस कर रही थी और उसके (अनजान) साथ सफ़र करने के लिए मजबूर थी। उस व्यक्ति ने रास्ते में मेरे साथ कोई बात नहीं की। हां बार-बार घड़ी और मेरा चेहरा ज़रूर देख लेता था। उसकी ख़ामोशी और उसकी नज़र मुझे भयभीत कर रही थी। तभी उसने कहा, ‘यहीं चौक से बस ले लो, समय बच जाएगा।’ बस पर बरनाला-बठिंडा को बोर्ड लगा देख मेरी जान में जान आ गई। मुझे हौसला रखने और सचेत रहने की शिक्षा देकर उसने मुझे बस में बिठा दिया। मैंने धन्यवाद के लिए हाथ जोड़े और पूछा, ‘आपको कहां जाना था?’ उसने कहा, ‘दिल्ली। आज नहीं तो कल पहुंच जाऊंगा। पर तुम्हारा आज ही सुरक्षित पहुंचना ज़रूरी था।’ सोच रही थी कि ज़रूरी नहीं फ़रिश्तों के पंख हों, साधारण दिखने वाले भी असाधारण हो सकते हैं।