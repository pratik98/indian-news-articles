Hindi News

Madhurima

If Your Child Is Scared Of Going To School, There Are A Few Simple Tricks You Can Do To Help

नई दिशा: आपका बच्चा स्कूल खुलने से डरा हुआ है, तो कुछ आसान तरक़ीबें अपनाकर उसकी मदद कर सकते हैं

डॉ. प्रियंका त्रिवेदी, मनोवैज्ञानिक, आकाश हैल्थकेयर 8 दिन पहले



कॉपी लिंक

बच्चे फिर से स्कूल जाने लगे हैं। स्कूल को लेकर उनके मन में घबराहट बनी हुई है, जो समय के साथ ही जाएगी।

कुछ तरक़ीबें अपनाकर बच्चों की मदद की जा सकती है।

कोरोना की वजह से हुई तकरीबन डेढ़ साल की बंदिशों के बाद बच्चे स्कूल जा रहे हैं। पिछले चंद महीनों में स्कूल के माहौल, शिक्षण से दूरी के चलते बच्चों का आत्मविश्वास डगमगाया हुआ है। इसमें शामिल है कक्षा में चुप बैठना, शिक्षक से सवाल करने में घबराना, लिखने में समय लगना आदि। बच्चों की घबराहट को दूर करके आत्मविश्वास को कैसे बढ़ा सकते हैं, इसमें माता-पिता और शिक्षक दोनों ही बच्चों की मदद कर सकते हैं। इसके अलावा बच्चे ख़ुद क्या करें, कैसे मुश्किलों से बचें, आइए जानते हैं।

स्कूल के डर को दूर करें

एक ऐसी उम्र जब छात्रों के जीवन का बुनियादी आनंद सहपाठियों के साथ बातचीत और स्कूली जीवन का मज़ा लेना होता है, तब महामारी की वजह से स्कूल बंद हो गया। छात्रों का दैनिक जीवन अस्त-व्यस्त हो गया। इस वजह से उनमें कई मानसिक स्वास्थ्य समस्याएं पैदा होने लगीं जैसे स्कूल को लेकर मन में डर, नई कक्षा में आने पर नए बच्चों के साथ बैठने पर घबराना। इसलिए सबसे पहले ज़रूरी है उनके मन से डर और घबराहट को दूर करें। इसके साथ-साथ बच्चों की कई और समस्याएं सामने आ रही हैं—

- सामाजिक एकाकीपन के कारण डिप्रेशन होना।

- बहुत ज़्यादा स्क्रीन पर समय बिताने के कारण व्यवहार और इमोशनल डिसआर्डर होना।

- दोस्तों और अन्य साथियों से नहीं मिल पाने के कारण अविश्वास की भावना पैदा होना।

- चिड़चिड़ापन और तुनकमिज़ाजी।

- सोशल मीडिया के बढ़ते उपयोग से नकारात्मक भावनाओं का बढ़ना, आत्मसम्मान की कमी महसूस करना।

- कई छात्रों ने भी चुनौतीपूर्ण घरेलू माहौल का अनुभव किया है, जैसे घरेलू हिंसा, उपेक्षा, पारिवारिक कलह, पैसे की समस्या, चिंता, अभिभावकों की नौकरी जाना आदि जिनसे छात्रों का मानसिक संतुलन बिगड़ा है।

इन तरीक़ों से आप बच्चों की मदद कर सकते हैं

 बच्चों को स्कूल में लिखना पड़ता है और घर जाकर भी होम वर्क करना पड़ता है। ऐसे में काफ़ी समय से लिखने का अभ्यास छूट जाने पर समस्या आ रही है। बच्चों में विश्वास जगाएं कि धीरे-धीरे लिखें, जल्दबाज़ी में लिखने पर हैंड राइटिंग ख़राब आएगी और घबराहट के कारण ग़लत लिखेंगे। इसलिए आराम से लिखें।

 एक शिक्षक के रूप में छात्रों को अपनी उम्र में सामान्य मानसिक स्वास्थ्य की समस्याओं के बारे में जानकारी पढ़ने और एकत्र करने के लिए प्रोत्साहित करें। इन मुद्दों पर खुलकर बात करें।

 उन्हें उनकी सफलताओं और उस सफलता को प्राप्त करने के लिए किए गए साहस/दृढ़ संकल्प और सफलता के प्रभाव को याद दिलाना एक शक्तिशाली व पॉजिटिव संदेश है। जैसे, अगर किसी ने लॉकडाउन के दौरान खाना बनाना सीखा तो किसी ने रोज़ाना वर्कआउट करना शुरू कर दिया आदि।

 बच्चों को अपनी भावनाओं को शेयर करने के लिए प्रोत्साहित करना न केवल बच्चों को स्पेशल महसूस कराता है, बल्कि उन्हें यह देखने में भी सक्षम बनाता है कि वे अकेले नहीं हैं।

 टीम गेम, विश्वास और तालमेल बनाने के साथ-साथ उन्हें ग्रुप में शामिल करने में मदद करने का एक शानदार तरीक़ा है। वे इससे अपने शिक्षकों को बता सकते हैं उनमें बहुत क्षमता है।

 एक नई क्लासरूम रस्म शुरू करें और हर दिन नई रस्म से दिन की शुरुआत या अंत करें। जैसे आज मैंने ऐसा क्या किया जिस पर मुझे गर्व है? मैं किसके लिए सबसे अधिक आभारी हूं?

माता पिता के लिए टिप्स

— कोशिश करें और अपने बच्चे को अच्छी स्वस्थ नींद वाला पैटर्न और रूटीन बनाएं रखने में मदद करें। — बात करने के लिए अलग-अलग जगह पर जाएं, जैसे एक साथ टहलने जाना। इन परिस्थितियों में होने से आमने-सामने बैठने बात करने की तुलना में कम दबाव होता है। — माता-पिता के रूप में बच्चों के साथ क्वालिटी समय बिताएं और उन्हें अपना सपोर्ट दें। — बच्चों से हर रोज़ स्कूल में क्या हुआ, या क्या पढ़ाया ये सब बार-बार न पूछें इससे बच्चे चिड़चिड़ाते हैं। उन्हें समय दें। आराम से बात करें लेकिन स्कूल के बारे में बात न झेड़ें।