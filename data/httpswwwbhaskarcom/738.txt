Hindi News

Women

Unsafe Sex Pregnancy Do Not Make The Mistake Of Abortion By Watching Youtube, Every Day 13 Women Die Due To Unsafe Abortion, Know Why This Dangerous Trend Is Increasing In The Country

अनसेफ सेक्स से प्रेग्नेंट हों तो खुद न बनें डॉक्टर: YouTube देखकर न करें गर्भ गिराने की गलती, अनसेफ अबाॅर्शन से हर दिन जाती है 13 महिलाओं की जान, जानें देश में क्यों बढ़ रहा यह खतरनाक चलन

नई दिल्ली 2 दिन पहले लेखक: दिनेश मिश्र



कॉपी लिंक

देश में हर साल 1.5 करोड़ अनचाही प्रेग्नेंसी टर्मिनेट कराई जाती है

अनसेफ अबॉर्शन के पीछे दहेज प्रथा और गैरकानूनी सेंटर भी

ऐसे अबॉर्शन के बाद मां बनने में आती हैं मुश्किलें, अवसाद भी घेरता है

हाल ही में महाराष्ट्र के नागपुर में एक महिला ने यू-ट्यूब पर वीडियो देखकर घर पर ही खुद ही अबॉर्शन कर लिया। भ्रूण निकालने की कोशिश में उसकी जान पर बन आई और उसे अस्पताल में भर्ती कराना पड़ा। दरअसल, आजकल यू-ट्यूब देखकर महिलाएं ही नहीं पुरुषों में भी ज्ञान बघारने का चलन बढ़ गया है। नागपुर की महिला के प्रेमी ने ही उसे यू-ट्यूब वीडियो भेजकर ऐसा करने की सलाह दी थी। विशेषज्ञों के मुताबिक, देश में अबॉर्शन जब लीगल है तो महिलाओं को अनसेफ अबॉर्शन जैसे कदम नहीं उठाने चाहिए। इससे उनकी जान को उस वक्त खतरा तो रहता ही है, बाद में भी इसके नतीजे भुगतने पड़ सकते हैं। यह इतना खतरनाक चलन है कि कई अध्ययनों के मुताबिक, अनसेफ अबॉर्शन से देश में हर दिन 13 महिलाओं को जान गंवानी पड़ती है।

80 फीसदी महिलाएं जानती ही नहीं हैं कि देश में लीगल है अबॉर्शन

द लैंसेट ग्लोबल हेल्थ मेडिकल जर्नल में प्रकाशित एक रिसर्च में कहा गया है कि देश में हर साल करीब 1.56 करोड़ अनचाही प्रेग्नेंसी को टर्मिनेट करवाया जाता है। वहीं, दुनिया की बात करें तो यह आंकड़ा 7.3 करोड़ का है। देश में गर्भ गिराने के लिए 81 फीसदी महिलाएं ऐसी हैं, जो हॉस्पिटल जाने की बजाय घर पर ही रहकर दवाएं लेती हैं। कई रिसर्च में कहा गया है कि 80 फीसदी महिलाओं को यह पता ही नहीं है कि हमारे देश में अबॉर्शन लीगल है।

क्या है अनसेफ अबॉर्शन, देश में मैटरनल डेथ की तीसरी बड़ी वजह

जब कोई व्यक्ति, जिसमें अबाॅशन करने की कुशलता न हो और वह इसके लिए न्यूनतम मेडिकल स्टैंडर्ड पर खरा नहीं उतरता हो तो उसके द्वारा किया गया अबॉर्शन अनसेफ होता है। ऐसे अबॉर्शन में उस महिला की जिंदगी खतरे में पड़ जाती है। कई बार इसके लिए पुराने तौर तरीके इस्तेमाल किए जाते हैं। अबॉर्शन करने वाले को प्रेग्नेंसी को टर्मिनेट करने के लिए कई बार सटीक दवाएं तक पता नहीं होती हैं। कई बार इतना खून बह जाता है कि महिला सदमे में चली जाती है या फिर मौत ही हो जाती है। देश में मैटरनल डेथ की तीसरी अहम वजह अनसेफ अबॉर्शन ही है। इसका असर बाद की लाइफ में भी पड़ता है। कई बार अवसाद जैसी दूसरी बीमारियां घर कर लेती हैं तो कई बार मां बनने में भी मुश्किल आती है।

अवेयरनेस नहीं होने से अबॉर्शन कैसे-कैसे और किस तरह से दिया जा रहा अंजाम

रिसर्च के मुताबिक, देश में मेडिकल टर्मिनेशन ऑफ प्रेग्नेंसी एक्ट, 1971 होने के बावजूद बड़ी संख्या में अनसेफ अबॉर्शन का चलन बढ़ रहा है। 1.3 करोड़ अबॉर्शन मेडिकेशन के जरिये हो रहा है तो वहीं, करीब 22 लाख अबॉर्शन सर्जरी से हो रहा है। वहीं, करीब 8 लाख अबॉर्शन अनसेफ तरीकों से हो रहा है। इसके पीछे बड़ी संख्या में लोगों में जागरूकता की कमी भी है।

देश में क्यो बढ़ रही है अनसेफ अबॉर्शन की दर, कभी दहेज तो कभी अनमैरिड रिलेशन वजह

उत्तर प्रदेश के महराजगंज जिले में गायनेकोलॉजिस्ट डॉ. अरुण कुमार सिंह कहते हैं कि अनसेफ अबॉर्शन के पीछे कई वजह हैं। जैसे कि एक तो हमारे समाज में इसे लेकर बहुत जागरूकता नहीं है। दूसरा यह है कि कांट्रासेप्टिव का इस्तेमाल न करना, जबरन संबंध बनाना या फिर यौन हमला। हमारे समाज में शादी से पहले प्रेग्नेंसी को गलत नजर से देखा जाता है। इसके चलते भी अनसेफ अबॉर्शन के मामले बढ़ रहे हैं। अनसेफ अबॉर्शन कराने वाली महिलाओं में ज्यादातर की उम्र 15-49 के बीच है। इसके अलावा, दहेज न देना पड़े इसलिए भी अबॉर्शन कराया जा रहा है। साथ ही गैरकानूनी तरीके से ऐसे बहुत से सेंटर चल रहे हैं, जो अनसेफ अबॉर्शन को अंजाम देते हैं।

ज्यादातर अबॉर्शन फीटस के फीमेल होने की वजह से

देश में लड़कियों के मुकाबले लड़के की चाहत ने भी अनसेफ अबॉर्शन को बढ़ाया है। एक रिपोर्ट के मुताबिक, लड़के की चाहत में 2030 तक 68 लाख कम लड़कियों का जन्म होने का अनुमान है। यह भी कहा जा रहा है कि 1990 के बाद से अब तक करीब 1 करोड़ फीमेल फीटस को गैरकानूनी तरीके से अबॉर्ट कराया गया। हर साल करीब 1 लाख भ्रूण काे इसलिए नष्ट कर दिया गया, क्योंकि वे फीमेल थीं।

सेफ अबॉर्शन क्या है और क्या हैं इसके कायदे-कानून

देश में अभी 20 हफ्ते तक की प्रेग्नेंसी को टर्मिनेट कराया जा सकता है। केंद्र सरकार मेडिकल टर्मिनेशन ऑफ प्रेग्नेंसी (अमेंडमेंट) बिल, 2020 लेकर आ रही है, जिसके मुताबिक, अबॉर्शन की अवधि को 24 हफ्ते तक बढ़ाई जा सकती है। इसके पीछे भी शर्त यह है कि ऐसी प्रेग्नेंसी के पीछे यौन हमला या कांट्रासेप्टिव फेल्योर या फिर फीटस में किसी तरह की कोई खराबी हो या फिर अनचाही प्रेग्नेंसी से मां की शारीरिक या मानसिक सेहत पर असर पड़ता हो। सेक्स सेलेक्शन अपराध है। अबॉर्शन किसी लाइसेंस प्राप्त क्लीनिक या हॉस्पिटल में ही हो सकता है।