Hindi News

Magazine

New york times

Many Older Actors In Hollywood Played Teenage Characters In These Films.

स्पाइडरमैन व हैरी पॉटर सीरीज फिल्म का किस्सा: हॉलीवुड में अधिक उम्र के कई एक्टरों ने इन फिल्मों में किशोर आयु के पात्रों की भूमिका निभाई

7 दिन पहले



कॉपी लिंक

स्पाइडरमैन- टोबी मेगायर।

अमेरिकन फिल्म इंडस्ट्री-हॉलीवुड में ऐसे एक्टरों की कमी नहीं जिन्होंने अपने से बहुत कम आयु के पात्रों को परदे पर उतारने की कोशिश की है। ऐसी भूमिकाएं करने वालों में लोकप्रिय फिल्म स्पाइडरमैन सीरीज के टोबी मेगायर, एक्शन फिल्मों के स्टार जॉन ट्रेवोल्टा और अपने जमाने की नामी एक्ट्रेस ऑड्री हेपबर्न भी शामिल हैं।

इस सिलसिले की ताजा कड़ी 24 सितंबर को थिएटरों में रिलीज होने वाली फिल्म- डियर इवान हानसेन है। फिल्म में 27 साल के बेन प्लाट हाईस्कूल छात्र की भूमिका में हैं। वैसे,मई में आए ट्रेलर में प्लाट के अपनी आयु से बारह साल कम दिखने की कोशिश को बहुत लोगों ने पसंद नहीं किया था। घुंघराले बालों, बैकपैक और जीन्स पहनने के बावजूद वे अधिक आयु के नजर आते थे। अधिक आयु के लोगों द्वारा टीनएजर्स की भूमिका से सजी कुछ फिल्मों पर नजर डालिए- 1995 में जेन आस्टिन के उपन्यास पर बनी फिल्म-सेंस एंड सेंसिबिलिटी में 36 साल की एमा थामसन 19 साल की युवती एलिनार के रोल में थीं। उस समय बीस वर्षीय केट विंसलेट ने एलीनार की 16 वर्षीय बहन का किरदार किया था। विंसलेट यों भी अपनी आयु से कम दिखाई पड़ती हैं।

इस मामले में 37 वर्ष की शर्ले हेंडरसन ने कमाल किया है। वे हैरी पॉटर एंड द चेम्बर ऑफ सीक्रेट्स (2002) फिल्म में 14 साल की मर्टल बनी हैं। शर्ले को फिल्म के परदे पर देखकर कोई नहीं कह सकता था कि वे 37 वर्ष की हैं। 2002 में आई हिट फिल्म- स्पाइडरमैन में टीनएजर पीटर पार्कर का रोल जब टोबी मेगायर ने किया तब वे 27 साल के थे। फिल्म में पीटर की आयु 16-17 वर्ष बताई गई है। पीटर कॉलेज छात्र है। लेकिन, फिल्म के एक दृश्य में वह अपने किरदार की आयु से बड़ा नजर आता है। इसके मुकाबले 2015 में मार्वल कंपनी के नए स्पाइडरमैन टॉम हालैंड की आयु बहुत कम-19 वर्ष थी। 1961 में 31 वर्ष की ऑड्री हेपबर्न ने ब्रेकफास्ट एट टिफैनी फिल्म में 19 साल की होली गोलाइटली की भूमिका की थी। फिल्म ट्रूमन केपोटे के उपन्यास पर बनी थी। उस समय केपोटे ने 35 साल की चर्चित एक्ट्रेस मर्लिन मनरो को हीरोइन बनाने का सुझाव दिया था। 1987 की डर्टी डांसिंग में 27 वर्ष की जेनिफर ग्रे को 17 साल की बेबी के रूप में पेश किया गया है। घुंघराले बालों, पांच फुट तीन इंच के कद और बड़ी भूरी आंखों वाली ग्रे इस भूमिका में फिट बैठी थीं।

सारा बहर