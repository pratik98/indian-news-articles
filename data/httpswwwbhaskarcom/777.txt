Hindi News

International

Champion Boxer Manny Retires From The Sport In The Philippines, Becoming The Biggest Contender In Next Year's Presidential Election

रिंग छोड़ चुनावी मैदान में उतरे फिलीपींस के चैंपियन बॉक्सर: मैनी पैकियाओ ने खेल से संन्यास लिया, अगले साल होने वाले राष्ट्रपति पद के चुनाव के सबसे बड़े दावेदार बने

मनीला 2 दिन पहले



कॉपी लिंक

बॉक्सर का वादा- राष्ट्रपति बना तो देश में भ्रष्टाचार और गरीबी के खिलाफ लड़ाई छेड़ूंगा।

8 वेट कैटेगरी के वर्ल्ड चैंपियन फिलीपींस के बॉक्सर मैनी पैकियाओ अब रिंग में नहीं दिखेंगे। उन्होंने अगले साल होने जा रहे राष्ट्रपति पद के चुनाव पर ध्यान केंद्रित करने के लिए बुधवार को बॉक्सिंग से संन्यास लेने का ऐलान कर दिया। फिलीपींस के सीनेटर 42 साल के पैकियाओ की छवि ऐसे आदर्श के रूप में है, जिसने गरीबी से निकलकर दुनिया में नाम रोशन किया।

घर चलाने के लिए 14 साल में छूट गया था स्कूल

पैकियाओ ने कहा, ‘अगर मैं राष्ट्रपति चुनाव जीता तो भ्रष्टाचार से लड़ूंगा और लोगों को गरीबी से निकालने के लिए काम करूंगा, क्योंकि मैं घोर अभाव का सामना कर इतनी ऊंचाई तक पहुंचा हूं। मैं सेलिब्रिटी के रूप में सियासत नहीं करना चाहता। जब 14 साल का था, तो गरीबी के चलते मुझे स्कूल छोड़ना पड़ा। मां और छोटे दो भाई-बहनों का पेट पालने के लिए सड़क किनारे डोनट्स बेचे और किराने का काम तक किया। सड़कों पर संघर्ष करते हुए मुझमें बॉक्सिंग की भूख जगी, क्योंकि तब ऑस्कर डे ला होया, रिकी हैटन, मिगुएल कोटो, एरिक मोरालेस और मार्को एंटोनियो बैरेरा चमक बिखेर रहे थे।’

प्रतिनिधि सभा के सदस्य रहे हैं मैनी

दो बार प्रतिनिधि सभा के सदस्य रहे पैकियाओ पहली बार सीनेटर बने हैं। वह ‘द नेशनल फिस्ट’(राष्ट्र की बंद मुट्ठी) के नाम से जाने जाते हैं। संन्यास के ऐलान के साथ वे अगले साल होने वाले राष्ट्रपति पद के चुनाव के लिए सबसे बड़े दावेदार भी बन गए हैं।

फिलीपींस में आम चुनाव मई 2022 में होंगे। उसके पहले इसी साल अक्तूबर में राष्ट्रपति पद के लिए उम्मीदवार चुनने की प्रक्रिया शुरू हो जाएगी। फिलीपींस में नियम है कि कोई भी व्यक्ति दो साल से ज्यादा राष्ट्रपति नहीं रह सकता। इसी कारण ड्रग्स के खिलाफ मुहिम छेड़ने वाले मौजूदा राष्ट्रपति रोड्रिगो दुतेर्ते को पद छोड़ना पड़ रहा है। वह अब उप राष्ट्रपति पद की दावेदारी पेश करने जा रहे हैं। हालांकि उनकी देश में लोकप्रियता में काफी गिरावट आ चुकी है।

26 साल के कैरियर में 72 मुकाबले खेले

पैकियाओे ने बॉक्सिंग से संन्यास को अपने जीवन का सबसे कठिन निर्णय बताया। उन्होंने अपनी आखिरी फाइट लास वेगास में लड़ी थी। पैकियाओ ने अपने 26 वर्ष के कैरियर में 72 मुकाबले खेले हैं। इसमें 62 में जीत मिली जबकि आठ हारे और दो ड्रॉ रहे। उन्होंने 12 विश्व खिताब अपने नाम किए। अगस्त में वह नेवाडा में हुए डब्ल्यूबीए वेल्टरवेट खिताबी मुकाबले में क्यूबा के युवा बॉक्सर योर्डेनिस उगास से हार गए थे।