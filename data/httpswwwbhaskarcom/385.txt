Hindi News

Entertainment

Bollywood

Bollywood Brief: Vicky Kaushal Sardar Udham Trailer Release, Kartik Aaryan And Alaya F Wrap 'Freddy' Shoot With A Happy Note

बॉलीवुड ब्रीफ: विक्की कौशल की 'सरदार उधम सिंह' का ट्रेलर हुआ रिलीज, कार्तिक आर्यन ने 'फ्रेडी' की शूटिंग की खत्म

एक दिन पहले



कॉपी लिंक

एक्टर विक्की कौशल लंबे समय से अपनी अपकमिंग फिल्म 'सरदार उधम सिंह' को लेकर चर्चा में हैं। अब इस फिल्म का ट्रेलर रिलीज कर दिया गया है। इस बात की जानकारी विक्की कौशल ने खुद सोशल मीडिया पर फिल्म का ट्रेलर शेयर कर फैंस को दी है। इसके कैप्शन में विक्की कौशल ने लिखा, " 'सरदार उधम सिंह' ऑफिशियल ट्रेलर। भूले-बिसरे आदमी की कहानी। एक बेमिसाल यात्रा की कहानी। यह एक क्रांतिकारी की कहानी है। 'सरदार उधम सिंह' का ट्रेलर आउट। फिल्म 16 अक्टूबर को ओटीटी प्लेटफॉर्म अमेजन प्राइम वीडियो पर रिलीज होगी।" सुजीत सरकार के डायरेक्शन में बन रही 'सरदार उधम सिंह' में विक्की कौशल के अलावा बनिता संधू और अमोल पाराशर भी मुख्य भूमिकाओं में हैं। यह फिल्म क्रांतिकारी सरदार उधम सिंह के जीवन पर आधारित है और इसमें विक्की मुख्य किरदार निभाते नजर आएंगे। सरदार उधम सिंह ने 1919 में अमृतसर में जलियांवाला बाग हत्याकांड में हुई मौतों का बदला लेने के लिए लंदन में जनरल डायर को गोली मार दी थी।

कार्तिक आर्यन ने 'फ्रेडी' की शूटिंग की पूरी

एक्टर कार्तिक आर्यन ने अपनी अपकमिंग फिल्म 'फ्रेडी' की शूटिंग पूरी कर ली है। इस बात की जानकारी कार्तिक ने खुद सोशल मीडिया पर एक पोस्ट शेयर कर अपने फैंस को दी है। इस पोस्ट में उन्होंने फिल्म के सेट पर हुई रैप-अप पार्टी से अपनी और टीम की कुछ फोटोज और वीडियोज भी शेयर की हैं। इनके कैप्शन में कार्तिक ने लिखा, "इट्स ए रैप। एक ऐसा किरदार जो हमेशा मेरे साथ साये की तरह रहेगा। फ्रेडी जल्द ही आपको सिनेमाघरों में दिखेगा।" 'फ्रेडी' को एकता कपूर और जय शेवकरमणि ने प्रोड्यूस किया है। शशांक घोष के निर्देशन में बनी इस रोमांटिक थ्रिलर फिल्म में कार्तिक के अलावा अलाया एफ भी मुख्य भूमिका में हैं। फिल्म की शूटिंग 1 अगस्त से मुंबई में शुरू हुई थी। इस फिल्म को जल्द ही सिनेमाघरों में रिलीज किया जाएगा।

दिलजीत दोसांझ के गाने पर वरुण धवन और कियारा आडवाणी का फनी डांस

वरुण धवन सोशल मीडिया पर काफी एक्टिव रहते हैं। अब हाल ही में उन्होंने सोशल मीडिया पर एक वीडियो शेयर किया है। इस वीडियो में वरुण एक्ट्रेस कियारा आडवाणी के साथ नजर आ रहे हैं। वीडियो में दोनों फनी डांस करते हुए दिख रहे हैं। इस तरह के अजीब डांस स्टेप्स आपने शायद ही कभी देखे होंगे। सिंगर और एक्टर दिलजीत दोसांझ के गाने 'लवर' पर वरुण और कियारा की यह मस्ती फैंस को काफी पसंद आ रही है। रणवीर सिंह ने भी उनके इस वीडियो पर हंसने वाली इमोजी और हार्ट इमोजी के साथ रिएक्शन दिया है। वरुण और कियारा काफी अच्छे दोस्त हैं और फिल्म 'कलंक' में दोनों को एक साथ देखा गया था।

NBA ने रणवीर सिंह को इंडिया का ब्रांड एंबेसडर बनाया

एक्टर रणवीर सिंह को द नेशनल बास्केटबॉल एसोसिएशन (NBA) ने गुरुवार को इंडिया का ब्रांड एंबेसडर घोषित किया है। रणवीर 2021-22 के दौरान आयोजित लीग की 75वीं वर्षगांठ के दौरान भारत में मौजूद एनबीए प्रशंसकों के साथ पूरे समय जुड़े रहेंगे। दिलचस्प बात यह है कि एक ओर जहां रणवीर भारत में बास्केटबॉल को बढ़ावा देने जा रहे हैं। वहीं बताया जा रहा है कि पूर्व अमेरिकी राष्ट्रपति बराक ओबामा एनबीए अफ्रीका को बढ़ावा दे रहे हैं। ऐसा लगता है कि यह लीग अपने अभियानों के लिए वैश्विक दिग्गजों को अपनी ओर खींच रही है। रणवीर लीग की अनेक गतिविधियों में भाग लेंगे, जिन्हें एनबीए और उनके पर्सनल सोशल मीडिया अकाउंट पर प्रदर्शित किया जाएगा। रणवीर क्लीवलैंड में होने वाले 'एनबीए ऑल-स्टार 2022' में हाजिर रहेंगे, जहां से वह पर्दे के पीछे का सोशल मीडिया कंटेंट पोस्ट करेंगे, साथ ही एनबीए के वर्तमान खिलाड़ियों और पुराने दिग्गजों से मुलाकात करेंगे। रणवीर "एनबीए स्टायल" पर भी नजर आएंगे, जो भारत में मौजूद प्रशंसकों के लिए लाइफस्टायल-केंद्रित एक नया इंस्टाग्राम अकाउंट है। यह अकाउंट एनबीए और पॉप्युलर कल्चर के संगम को प्रदर्शित करता है। रणवीर का कहना है, "मुझे बचपन में ही बास्केटबॉल और एनबीए से प्यार हो गया था। मैं संगीत, फैशन और मनोरंजन सहित पूरे पॉप्युलर कल्चर पर इसके असर को देखकर हमेशा प्रभावित रहा हूं। एनबीए ने अपने 75 वें सीजन के जश्न मनाने का संकेत दे दिया है। ऐसे में इस लीग के साथ जुड़ने और देश में बास्केटबॉल को विकसित करने की दिशा में किए जा रहे उनके प्रयासों का समर्थन करने का इससे बेहतर समय नहीं हो सकता।"