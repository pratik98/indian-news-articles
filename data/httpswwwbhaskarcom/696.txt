Hindi News

National

Breaking News LIVE Updates | Dainik Bhaskar Breaking News Headlines Today, India And World Latest Pictures Videos

भास्कर अपडेट्स: अमेरिकी फर्म का दावा- हमारी कोविड एंटीवायरल दवा से 50% तक कम हो जाता है हॉस्पिटलाइजेशन और मौत का खतरा

कोरोना के इलाज में अमेरिका की एक नई दवा काफी कारगर साबित हुई है। अमेरिकी फर्म मर्क एंड रिजबैक बायोथेरेप्यूटिक्स ने दावा किया है कि उसकी कोविड एंटीवायरल दवा मोलनुपिरावीर (Molnupiravir) से अस्पताल जाने और मौत का खतरा 50% तक कम हो जाता है। कंपनी ने शुक्रवार को बताया कि इस ओरल दवा के नतीजे अंतरिम क्लीनिकल ट्रायल में काफी अच्छे मिले हैं। यह दवा कोरोना के अत्यधिक संक्रामक डेल्टा सहित सभी वैरिएंट पर प्रभावी साबित हुई है। जल्द ही अमेरिकी ड्रग रेगुलेटर FDA से दवा के इमरजेंसी यूज की अनुमति ली जाएगी। मर्क ने कहा है कि वह इस साल के अंत तक इस दवा की एक करोड़ कोर्स तैयार करेगी। आगे जाकर इनकी संख्या और बढ़ाई जाएगी।

आज की अन्य प्रमुख खबरें...

सरकार ने चाचा चौधरी को नमामि गंगे का शुभंकर घोषित किया

कंप्यूटर से भी तेज दिमाग के लिए मशहूर कॉमिक कैरेक्टर चाचा चौधरी को सरकार ने नमामि गंगे योजना का शुभंकर (मस्कट) घोषित किया है। जल शक्ति मंत्रालय ने शुक्रवार को इसकी घोषणा की। सरकार जागरुकता फैलाने के लिए चाचा चौधरी के कैरेक्टर का इस्तेमाल करना चाहती है।

पीएम मोदी से मिले पंजाब के CM चन्नी

​​​​​​​दिल्ली दौरे पर पहुंचे मुख्यमंत्री चरणजीत चन्नी की शुक्रवार को प्रधानमंत्री नरेंद्र मोदी से मुलाकात हुई। दोनों के बीच 40 मिनट की मीटिंग चली। इस दौरान CM चन्नी ने मोदी के आगे धान की खरीद में देरी, कृषि कानून वापस लेने और कोरोना की वजह से बंद करतारपुर कॉरिडोर को जल्द खोलने की मांग उठाई। PM ने भरोसा दिया कि उनकी मांगों पर गंभीरता से विचार किया जाएगा।

PM से मुलाकात के बाद CM चन्नी ने कहा कि यह सिर्फ औपचारिक मुलाकात थी। इसका कोई एजेंडा नहीं था, लेकिन फिर भी मैंने 3 बातें उनके सामने रखी हैं। उन्हें बताया कि पंजाब में खरीद सीजन शुरू हो रहा है। पहले एक अक्टूबर से खरीद शुरू होती थी। अब 10 अक्टूबर से शुरू हो रही है। यह पहली बार हुआ है कि खरीद प्रक्रिया में देरी हुई हो। मैंने प्रधानमंत्री से जल्द खरीद शुरू करवाने के लिए कहा है। पीएम ने इस बारे में बात कर मुद्दे को हल करने का भरोसा दिया है।​​​​ (पढ़िए पूरी खबर)

पश्चिम बंगाल में भाजपा को बड़ा झटका

पश्चिम बंगाल में भाजपा को एक और बड़ा झटका लगा है। रायगंज सीट से बीजेपी विधायक कृष्ण कल्याणी ने पार्टी छोड़ दी है। कल्याणी को पार्टी ने इस्‍तीफे से एक दिन पहले ही कारण बताओ नोटिस भेजा था। बताया जा रहा है कि कल्याणी को रायगंज की सांसद और पूर्व केंद्रीय मंत्री देबाश्री चौधरी के खिलाफ बोलने के लिए कारण बताओ नोटिस जारी किया था। इसके एक दिन बाद कृष्णा ने इस्तीफे का ऐलान कर दिया। कल्याणी के टीएमसी में शामिल होने की अटकले हैं।

कश्मीर में CID इंस्पेक्टर की हत्या में शामिल आतंकी गिरफ्तार

श्रीनगर में CID इंस्पेक्टर परवेज अहमद डार की हत्या में शामिल आतंकी को पुलिस ने शुक्रवार को अरेस्ट कर लिया। परवेज को नौगाम थाना क्षेत्र के कनिपोरा में उनके घर के पास 3 गोलियां मारी गई थीं। हमले के वक्त परवेज नमाज अदा कर लौट रहे थे। इसी दौरान दो हमलावरों ने पीछे से उन पर गोलियां बरसा दी थीं।

कश्मीर के IG विजय कुमार ने बताया कि इंस्पेक्टर परवेज की हत्या में आतंकी साकीक मंजूर, बासित कामरान, रमीज और बशीर डार शामिल थे। साकिब और रमीज हाल ही में श्रीनगर और सोपोर में हुई मुठभेड़ों में मारे गए थे। इस जुर्म को कबूल करने वाले डार को गिरफ्तार कर लिया गया है। बशीर डार परवेज के पड़ोस में रहता है। बासित कामरान अब भी फरार है।

एक माह में भाजपा के 4 विधायक और एक सांसद टीएमसी में शामिल

एक महीने में भाजपा के चार विधायक और एक सांसद TMC में शामिल हो चुके हैं। हाल ही में आसनसोल के सांसद और केंद्रीय मंत्री रहे बाबुल सुप्रिया टीएमसी में शामिल हुए थे। इससे पहले कालियागंज से विधायक सौमेन रॉय ने तृणमूल कांग्रेस का दामन थाम लिया था। 30 अगस्त को बिष्णुपुर से विधायक तन्मय घोष ने टीएमसी में ‘घरवापसी’ कर ली थी। अगले ही दिन नॉर्थ 24 परगना जिले के बागदा विधानसभा क्षेत्र के भाजपा विधायक बिश्वजीत दास ने भी टीएमसी का दामन थाम लिया था। इस तरह विधानसभा में बीजेपी विधायकों की संख्या घटकर 70 रह गई है।

ब्रिटेन से आने वाले यात्रियों का RTPCR टेस्ट जरूरी, 10 दिन क्वारैंटाइन भी रहना होगा

भारतीय यात्रियों पर ब्रिटेन में जारी कोरोना प्रतिबंध का भारत ने भी करारा जवाब दिया है। अब ब्रिटेन से आने वाले यात्रियों को भारत आने पर कोरोना टेस्ट कराना होगा। सरकार ने शुक्रवार को यह आदेश जारी किया है। इसके अलावा ब्रिटेन से भारत आने पर 10 दिन क्वारैंटाइन भी रहना होगा। आदेश के मुताबिक यात्री को वैक्सीन के डोज लगे होने के बाद भी टेस्ट कराना ही होगा। ट्रैवलर्स को यात्रा शुरू करने से 72 घंटे पहले तक और आगमन के 8 दिन बाद RTPCR टेस्ट कराना जरूरी होगा। यह आदेश आगामी 4 अक्टूबर से लागू होगा। पढ़िए पूरी खबर..

माउंट त्रिशूल पर चढ़ाई करने जा रहे नौसेना के 5 जवान और एक पोर्टर लापता

उत्तराखंड के चमोली में हिमस्खलन हुआ है। नौसेना का पर्वतारोही दल इसकी चपेट में आ गया है। जानकारी के मुताबिक, नेवी का 20 सदस्यीय दल माउंट त्रिशूल पर चढ़ाई कर रहा था। शुक्रवार सुबह करीब साढ़े 5 बजे दल के 5 मेंबर और उनके साथ चल रहा एक पोर्टर बर्फीले तूफान की चपेट में आ गया।

इस घटना के बाद से ही सभी 6 लोग लापता हैं। नेवी और प्रशासन ने उनकी खोज शुरू की, लेकिन अब तक उनका पता नहीं चल पाया है। नेहरू पर्वतारोहण संस्थान से भी राहत-बचाव टीम माउंट त्रिशूल भेजी गई है।

15 दिन पहले रवाना हुआ था दल

नेवी का दल करीब 15 दिन पहले 7 हजार 120 मीटर ऊंची त्रिशूल चोटी पर चढ़ाई करने के लिए रवाना हुआ था। शुक्रवार सुबह जब टीम आगे बढ़ी, तो बर्फीले तूफान से उनका सामना हुआ। टीम के 5 मेंबर और एक पोर्टर एवलांच में फंस गए और उसके बाद से वे लापता हैं।

DU में UG एडमिशन की कट-ऑफ लिस्ट जारी

दिल्ली यूनिवर्सिटी (DU) के ग्रेजुएट कोर्स में एडमिशन की पहली कट-ऑफ लिस्ट जारी हो गई है। जीसस एंड मैरी कॉलेज में BA ऑनर्स, साइकोलॉजी कोर्स के लिए अधिकतम कट-ऑफ 100% तय किया गया है। कट ऑफ क्लियर करने वाले छात्रों को कॉलेज जाए बिना कॉलेज की वेबसाइट के जरिए ऑनलाइन रजिस्ट्रेशन की छूट दी गई है। इस तरह स्टूडेंट अपना एडमिशन सिक्योर कर सकते हैं।

2021-22 के शैक्षणिक सत्र के लिए DU ऑनलाइन एडमिशन का तरीका अपना रही है। दाखिले के लिए इस बार 4,38,696 विद्यार्थियों ने आवेदन किया है।

हरियाणा के झज्जर में प्रदर्शनकारी किसानों पर पुलिस ने वॉटर कैनन चलाई

हरियाणा के झज्जर में पुलिस ने धरने पर बैठे किसानों पर वॉटर कैनन चलाई। यहां के सरकार पोस्ट-ग्रैजुएट नेहरू कॉलेज में राज्य के उप-मुख्यमंत्री दुष्यंत चौटाला के का कार्यक्रम होने वाला है। किसानों ने कॉलेज में घुसने का प्रयाय किया, तो पुलिस ने उन्हें हटाने के लिए वॉटर कैनन चलाई। एक प्रदर्शनकारी किसान ने कहा कि ऐसे समय में जजब बारिश की वजह से किसानों की फसलें बर्बाद हो गई हैं, तब उप-मुख्यमंत्री उनसे मिलने की बजाय यहां सभा करने का रहे हैं।

भारत में बनी कोवीशील्ड वैक्सीन को ऑस्ट्रेलिया ने दिया अप्रूवल

ऑस्ट्रेलिया के थेराप्यूटिक गुड्स एडमिनिस्ट्रेशन ने चीन में बनी सिनोवैक और भारत में बनी कोवीशील्ड को अप्रूवल दे दिया है। इन दोनों वैक्सीन में से किसी के भी दो डोज लगवाने वाले लोगों को ऑस्ट्रेलिया में एंट्री मिल सकेगी। ऑस्ट्रेलियाई प्रधानमंत्री स्कॉट मॉरीसन ने इस बात की घोषणा की। फाइजर, एस्ट्राजेनेका, मॉर्डना और जैनसन वैक्सीन को ऑस्ट्रेलिया में पहले से अप्रूवल मिला हुआ है। इसके साथ ही ऑस्ट्रेलियाई पीएम ने अंतरराष्ट्रीय ट्रैवल पर लगा बैन हटा दिया है और ऑस्ट्रेलिया के सीमा प्रतिबंधों में राहत दी है।

सितंबर में GST कलेक्शन बढ़कर 1.17 लाख करोड़ रुपए

कोरोना से प्रभावित इकोनॉमी अब पटरी पर लौटती नजर आ रही है। इसी के साथ सरकार की आमदनी भी बढ़ रही है। अगस्त के मुकाबले सितंबर में GST कलेक्शन बढ़कर 1.17 लाख करोड़ रुपए हो गया है, जो कि अगस्त में 1.12 लाख करोड़ रुपए था। पूरी खबर यहां पढ़ें...

CoWIN पोर्टल के संबंध में केंद्र और UIDAI को सुप्रीम कोर्ट ने भेजा नोटिस

सुप्रीम कोर्ट ने CoWIN पोर्टल के संबंध में केंद्र और UIDAI को नोटिस जारी किए हैं। एक याचिका में कोविन (CoWIN) पोर्टल पर आधार की जानकारी देने की अनिवार्यता को रद्द करने की अपील की गई है। इसी संबंध में कोर्ट ने केंद्र से जानकारी मांगी है।

टोक्यो के हानेदा एयरपोर्ट पर 350 से ज्यादा उड़ाने रद्द

जापान में तूफान मानड्यूल आने वाला है, जिसके चलते टोक्यो के हानेदा एयरपोर्ट 357 फ्लाइट रद्द कर दी गई हैं। शुक्रवार सुबह से हानेदा एयरपोर्ट से उड़ान भरने वाली 264 फ्लाइट और हानेदा उतरने वाली 93 फ्लाइट्स को कैंसिल कर दिया गया है। कई उड़ानों के समय में देरी की गई है।

किसान संगठनों को सुप्रीम कोर्ट की फटकार

सुप्रीम कोर्ट ने कृषि कानूनों का विरोध कर रहे किसान समूहों को फटकार लगाई है। कोर्ट ने कहा कि आपने पूरे दिल्ली शहर का दम घोंट दिया है और हाईवे को जाम कर दिया है। किसान महापंचायत ने जंतर-मंतर पर सत्याग्रह करने के लिए सुप्रीम कोर्ट से अनुमति मांगी थी। पूरी खबर यहां पढ़ें...

मध्यप्रदेश के भिंड में बस और डंपर की टक्कर में 7 की मौत, 15 घायल

दुर्घटना में क्षतिग्रस्त हुई बस ग्वालियर से बरेली जा रही थी, जब गोहद चौक थाना इलाके के पास डंपर से भिडंत हो गई।

मध्यप्रदेश के भिंड जिले में बस और डंपर की टक्कर में 7 लोगों की मौके पर मौत हो गई। इनमें एक महिला भी शामिल है। गोहद चौक थाना इलाके के पास हुए इस हादसे में 15 लोग घायल हुए हैं, जिनमें से 4 लोगों की हालत नाजुक है। उन्हें इलाज के लिए ग्वालियर भेजा गया है। सभी मृतकों का शव गोहद अस्पताल में पोस्टमार्टम के लिए रखवा दिया गया है। बस ग्वालियर से बरेली जा रही थी। ​​​​​​पूरी खबर यहां पढ़ें...

ऊधमपुर-बारामुला के बीच बन रहे रेल लिंक टनल का हिस्सा गिरा, एक की मौत

जम्मू-कश्मीर में ऊधमपुर और बारामुला के बीच बन रही रेल लिंक टनल का एक हिस्सा गिरने से एक मजदूर की मौत हो गई। 35 वर्षीय यह मजदूर असम से था। पुलिस ने बताया कि मजदूर के मृत शरीर को पोस्ट मॉर्टम के बाद उसके इलाके के लोगों को सौंपा जाएगा।

जम्मू-कश्मीर में एनकांउटर, एक आतंकी ढेर

जम्मू-कश्मीर के शोपियां में शुक्रवार सुबह सुरक्षाबलों के साथ मुठभेड़ में एक आतंकी मारा गया। सुरक्षाबलों को इलाके में आतंकियों की मौजूदगी की सूचना मिली थी, जिसके बाद उन्होंने शोपियां जिले के रखामा गांव में सर्च ऑपरेशन शुरू किया। इस दौरान आतंकी ने सैनिकों पर गोली चलाई। इसके बाद सर्च ऑपरेशन एनकाउंटर में तब्दील हो गया। अभी तक एक आतंकी को मारा गया है, सर्च ऑपरेशन जारी है।

PM मोदी ने दो नए मिशन की शुरुआत की

प्रधानमंत्री नरेंद्र मोदी ने आज स्वच्छ भारत मिशन अर्बन 2.0 और अमृत 2.0 प्रोग्राम की शुरुआत की। प्रधानमंत्री कार्यालय (PMO) ने कहा कि प्रधानमंत्री के दृष्टिकोण के अनुरूप स्वच्छ भारत मिशन और अटल मिशन को सभी शहरों को कचरा मुक्त करने और जल संरक्षण के लक्ष्य को हासिल करने के लिए तैयार किया गया है। पूरी खबर यहां पढ़ें...

CBI ने महाराष्ट्र के मुख्य सचिव और DGP को पूछताछ के लिए समन किया

महाराष्ट्र सरकार और सेंट्रल ब्यूरो ऑफ इन्वेस्टीगेशन (CBI) के बीच एक बार फिर खींचतान शुरू होने जा रही है। सीबीआई ने 100 करोड़ की वसूली मामले में एक समन जारी कर मुख्य सचिव सीताराम कुंटे और पुलिस महानिदेशक संजय पांडे को पूछताछ के लिए तलब किया है।

हालांकि, यह जानकारी सामने आ रही है कि दोनों ने ही सीबीआई ऑफिस आने से मना कर दिया है। अपने जवाब में दोनों ने कहा है कि सीबीआई उनके ऑफिस में आकर पूछताछ कर सकती है। इससे पहले अभिनेता सुशांत सिंह राजपूत की मौत मामले में भी राज्य और सीबीआई में तनातनी देखने को मिली थी। पूरी खबर यहां पढ़ें...

महाराष्ट्र में आज से हड़ताल पर जाएंगे रेजिडेंट डॉक्टर

महाराष्ट्र स्टेट असोसिएशन ऑफ रेजिडेंट डॉक्टर्स (MARD) ने घोषणा की है कि 1 अक्टूबर से असोसिएशन के सभी डॉक्टर्स अनिश्चितकालीन हड़ताल पर जा रहे हैं। यह हड़ताल सुबह 11 बजे से शुरू होगी और डॉक्टरों की मांगें पूरी होने तक चलती रहेगी।

इस दौरान इमरजेंसी सेवाएं बाधित नहीं होंगी लेकिन ओपीडी में कोई डॉक्टर मौजूद नहीं रहेगा। डॉक्टरों की मांग है कि उनकी एकैडमिक फीस माफ की जानी चाहिए, पूरे महाराष्ट्र में हॉस्टलों की स्थिति सुधारी जानी चाहिए और BMC अस्पताल के रेजिडेंट डॉक्टरों के स्टाइपेंड में से TDS नहीं काटा जाना चाहिए।