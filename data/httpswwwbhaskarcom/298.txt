Hindi News

Sports

Cricket

Ipl

If Virats Team Wins It Will Reach Very Close To The Playoffs Rajasthans Challenge Will Be Weakened By Defeat

बेंगलुरु Vs राजस्थान: आसान जीत के साथ प्लेऑफ के करीब पहुंची RCB, लगातार तीसरी हार के बाद RR की चुनौती कमजोर

IPL 2021 में बुधवार को टूर्नामेंट का 43वां मुकाबला रॉयल चैलेंजर्स बेंगलुरु (RCB) और राजस्थान रॉयल्स (RR) के बीच खेला गया। मैच में RCB के सामने 150 रनों का टारगेट था, जिसे टीम ने 17 गेंद शेष रहते 7 विकेट से जीतकर अपने नाम किया। जीत के साथ ही RCB के 14 पॉइंट्स हो गए हैं और टीम प्लेऑफ के काफी करीब पहुंच गई हैं। वहीं हार के साथ ही अंतिम चार में जगह बनाने के लिए राजस्थान की चुनौती बहुत कमजोर हो गई है। मैच का स्कोर देखने के लिए यहां क्लिक करें

मैक्सवेल की लगातार दूसरी फिफ्टी

टारगेट का पीछा करते हुए ग्लेन मैक्सवेल ने 30 गेंदों पर 50 रनों की नाबाद पारी खेली। मौजूदा टूर्नामेंट में उनका यह लगातार दूसरा अर्धशतक रहा। मैच में 25 रन बनाने के साथ ही मैक्सवेल ने टी-20 क्रिकेट में अपने 7 हजार रन भी पूरे कर लिए।

RCB के दोनों ओपनर लौटे पवेलियन

टारगेट का पीछा करते हुए देवदत्त पडिक्कल और विराट कोहली ने पहले विकेट के लिए 48 रन जोड़े। इस पार्टनरशिप को मुस्तफिजुर रहमान ने पडिक्कल (22) को आउट कर तोड़ा। इसके अगला ओवर में ही कैप्टन कोहली (25) भी रन आउट होकर पवेलियन लौटे। तीसरे विकेट के लिए श्रीकर भरत और ग्लेन मैक्सवेल ने 69 रन जोड़े। अर्धशतक की ओर बढ़ रहे भरत (44) पर आउट होकर पवेलियन लौटे।

IPL में विराट कोहली छठी बार रन आउट हुए

अच्छी शुरुआत के बाद लड़खड़ाई RR की पारी

RCB को पहली सफलता मोहम्मद सिराज ने यशस्वी जायसवाल (31) को आउट कर दिलाई। पहले विकेट के लिए जायसवाल और एविन लेविस ने 50 गेंदों पर 77 रन जोड़े। IPL डेब्यू कर रहे जॉर्ज गार्टन ने शानदार बल्लेबाजी कर रहे एविन लेविस (58) को आउट कर RR को दूसरा झटका पहुंचाया। लेविस की IPL में यह तीसरा और RR के लिए पहली फिफ्टी रही।

बेयरस्टो IPL 14 के पहले चरण में खेले थे। फेज-2 में उन्होंने निजी कारणों का हवाला देते हुए अपना नाम वापस ले लिया था।

7 गेंदों पर 3 विकेट

युजवेंद्र चहल ने महिपाल लोमरोर (3) को आउट कर RCB को चौथी सफलता दिलाई। टीम अभी इस झटके से उबर भी नहीं पाई थी कि 3 गेंदों के बाद ही शाहबाज अहमद ने पहले संजू सैमसन (19) और उसके बाद राहुल तेवतिया (2) को पवेलियन भेज RR की कमर तोड़कर रख दी। रॉयल्स ने सिर्फ 7 गेंदों के अंदर यह तीन बड़े विकेट चटकाए। इनके अलावा लियाम लिविंगस्टोन (6) और रियान पराग (9) पर आउट होकर पवेलियन लौटे।

फिर चला हर्षल का जादू

मुंबई के खिलाफ हैट्रिक लेने वाले हर्षल पटेल का जादू एक बार फिर से देखने को मिला। RR की पारी के आखिरी ओवर में उन्होंने 3 विकेट चटकाए। पटेल ने रियान पराग (9) और क्रिस मॉरिस (14) को लगातार दो गेंदों पर आउट किया। ऐसा लग रहा था कि वह एक बार फिर से हैट्रिक लेने में सफल रहेंगे, लेकिन ऐसा नहीं हुआ। हर्षल भले ही हैट्रिक पूरी न कर सके हो, लेकिन ओवर की आखिरी गेंद पर उन्होंने चेतन सकारिया (2) को भी आउट कर ड्रेसिंग रूम का रास्ता दिखाया।

हर्षल ने रचा इतिहास

हर्षल पटेल IPL 14 में अभी तक 11 मैचों में 26 विकेट हासिल कर चुके हैं। एक IPL सीजन में किसी भी भारतीय गेंदबाज द्वारा लिए गए यह सबसे ज्यादा विकेट हैं। साथ ही वह RCB के लिए एक सीजन में सर्वाधिक विकेट लेने वाले गेंदबाज भी बन। IPL 14 में हर्षल 26 विकेट ले चुके हैं। उनसे पहले आर विनय कुमार ने 2013 के सीजन में 23 विकेट चटकाए थे।

दोनों टीमें

RR- एविन लेविस, यशस्वी जायसवाल, संजू सैमसन (w/c), लियाम लिविंगस्टोन, महिपाल लोमरोर, रियान पराग, राहुल तेवतिया, क्रिस मॉरिस, कार्तिक त्यागी, चेतन सकारिया, मुस्तफिजुर रहमान

RCB- विराट कोहली (कप्तान), देवदत्त पडिक्कल, श्रीकर भरत (डब्ल्यू), ग्लेन मैक्सवेल, एबी डिविलियर्स, डेनियल क्रिश्चियन, जॉर्ज गार्टन, शाहबाज अहमद, हर्षल पटेल, मोहम्मद सिराज, युजवेंद्र चहल।