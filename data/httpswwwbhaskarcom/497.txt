Hindi News

Business

Bank Rules Change From 1st October; Old Chequebooks From These Banks To Be Cancelled From 1st October

काम की बात: 1 अक्टूबर से OBC, यूनाइटेड बैंक और इलाहाबाद बैंक की चेक बुक हो जाएंगी बेकार, परेशानी से बचने के लिए नई के लिए करें अप्लाई

नई दिल्ली 4 दिन पहले



कॉपी लिंक

1 अक्टूबर से इलाहाबाद बैंक, ओरिएंटल बैंक ऑफ कॉमर्स (OBC) और यूनाइटेड बैंक ऑफ इंडिया की पुरानी चेक बुक बेकार हो जाएंगी। इसलिए अगर आप चाहते हैं कि आगे किसी तरह की समस्या न आए तो जितनी जल्दी हो सके बैंक से नई चेक बुक ले लें।

यूनाइटेड बैंक और OBC का PNB में हुआ मर्जर

OBC और यूनाइटेड बैंक का पंजाब नेशनल बैंक (PNB) के साथ मर्जर किया गया है। अब दोनों बैंक के कस्‍टमर से लेकर ब्रांच तक सब कुछ PNB के हैं। PNB ने कहा है कि OBC और यूनाइटेड बैंक की मौजूदा चेक बुक 1 अक्टूबर से बंद हो जाएंगी। इसलिए अगर आपके पास इन बैंकों की पुरानी चेक बुक है, तो नई चेक बुक के लिए अप्‍लाई कर दें, जिससे आपको आगे के ट्रांजैक्‍शन में दिक्‍कत न हो।

टोल फ्री नंबर पर कर सकते हैं कॉल

ग्राहक अगर चाहते हैं कि चेक से ट्रांजैक्शन में कोई दिक्कत न हो तो नई चेक बुक लेना जरूरी है। ग्राहक बैंक जाकर आसानी से नई चेक बुक ले सकते हैं। ग्राहक इसके बारे में अधिक जानकारी के लिए टोल फ्री नंबर 18001802222 पर फोन कर सकते हैं।

इलाहाबाद बैंक का इंडियन बैंक में मर्जर हुआ

इलाहाबाद बैंक का इंडियन बैंक में विलय हो गया है। इसे देखते हुए ग्राहकों को अब इंडियन बैंक की नई चेक बुक इश्यू करानी होगी। 1 अक्टूबर से इलाहाबाद बैंक की पुरानी चेक बुक मान्य नहीं होगी और उससे कोई ट्रांजैक्शन नहीं हो सकेगा। इलाहाबाद बैंक के ग्राहक बैंक की शाखा में जाकर नई चेक बुक के लिए अप्लाई कर सकते हैं।

क्या होता है IFSC?

इंडियन फाइनेंशियल सिस्टम कोड (IFSC) 11 अंकों का एक कोड होता है। इस कोड में शुरू के चार अक्षर बैंक के नाम को दर्शाते हैं। IFSC का इस्तेमाल ऑनलाइन पेमेंट के दौरान किया जाता है। बैंक की किसी भी ब्रांच को उस कोड के जरिए ट्रैक किया जा सकता है। बैंक की हर ब्रांच का एक अलग IFSC होता है।

क्या होता है MICR कोड?

मैग्नेटिक इंक कैरेक्टर रिकॉग्निशन (MICR) कोड एक 9 अंकों का कोड होता है। यह उन बैंक शाखाओं की पहचान करता है जो इलेक्ट्रॉनिक क्लियरिंग सिस्टम का इस्तेमाल करते हैं। इस कोड में बैंक कोड, खाता विवरण, राशि और चेक नंबर जैसे विवरण शामिल होते हैं। यह कोड एक चेक लीफ के निचले भाग में स्थित होता है।