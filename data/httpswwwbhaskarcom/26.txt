Hindi News

National

Jammu Kashmir Abdul Rashid Dar Says Will Arrest And Hang PM Narendra Modi

जम्मू-कश्मीर में कांग्रेस नेता के बिगड़े बोल: अब्दुल राशिद डार ने कहा- कांग्रेस सत्ता में आई तो PM मोदी को गिरफ्तार करेंगे और फांसी पर लटका देंगे

श्रीनगर 2 घंटे पहले लेखक: मुदस्सिर कुल्लू



कॉपी लिंक

अब्दुल राशिद डार ने कहा कि अनुच्छेद-370 हमारा गौरव था, जिसे PM मोदी ने छीन लिया।

जम्मू-कश्मीर में कांग्रेस के सीनियर नेता और विधानसभा के पूर्व सदस्य अब्दुल राशिद डार ने कहा कि अगर कांग्रेस सत्ता में आई तो वे प्रधानमंत्री नरेंद्र मोदी को गिरफ्तार करेंगे और उन्हें फांसी पर लटका देंगे। उन्होंने शुक्रवार को उत्तरी कश्मीर में कार्यकर्ताओं को संबोधित करते हुए यह विवादित टिप्पणी की।

राशिद ने कहा, "अनुच्छेद 370 हमारे लिए एक बड़ी ताकत थी, लेकिन भाजपा ने इसे निरस्त कर दिया। चीजों के दाम भी बढ़े हैं। जब कांग्रेस सत्ता में आएगी तो वे पहले नरेंद्र मोदी को गिरफ्तार करेंगे और फिर उन्हें फांसी पर लटका देंगे।"

गुलाम अहमद मीर बोले- 5 अगस्त 2019 के फैसले को उलट देंगे

इस मौके पर जम्मू-कश्मीर कांग्रेस प्रमुख गुलाम अहमद मीर भी मौजूद थे। मीर ने कहा कि अगर कांग्रेस को पूर्ण बहुमत मिलता है तो वे 5 अगस्त 2019 के फैसले को उलट देंगे। उन्होंने कहा कि कांग्रेस ने जम्मू-कश्मीर के लोगों से कुछ नहीं छीना, बल्कि जब भी पार्टी सत्ता में थी, उन्हें विशेषाधिकार दिए। मीर ने कहा कि अनुच्छेद 370 के पक्ष में होने के कांग्रेस के रुख का BJP ने फायदा उठाया और उन्हें इसकी भारी कीमत चुकानी पड़ी, फिर भी हमारी पार्टी ने अपने रुख से यू-टर्न नहीं लिया।

अब्दुल राशिद डार के खिलाफ केस दर्ज कराएगी BJP

भाजपा का कहना है कि वे PM मोदी के खिलाफ अपमानजनक टिप्पणी के लिए कांग्रेस के पूर्व विधायक अब्दुल राशिद डार के खिलाफ केस दर्ज कराएंगे। BJP प्रवक्ता अल्ताफ ठाकुर ने कहा, "कांग्रेस को एक-एक करके पूरे भारत में खारिज कर दिया गया है। कांग्रेस पार्टी में केवल राशिद डार जैसे लोग हो सकते हैं। दिन में सपने देखने वाले ही PM मोदी को फांसी देने की बात कर सकते हैं।"

BJP प्रवक्ता ने कहा- कांग्रेस नेता का सपना कभी पूरा नहीं होगा

BJP की जम्मू-कश्मीर यूनिट ने PM मोदी के खिलाफ असंसदीय भाषा के लिए उत्तरी कश्मीर के हर पुलिस स्टेशन में डार के खिलाफ मामला दर्ज करने का फैसला किया है। ठाकुर ने कहा, "डार जैसा अनपढ़ व्यक्ति कांग्रेस के सत्ता में आने पर PM मोदी को फांसी देने का सपना देख रहा है। वह सत्ता में वापसी के बारे में सपना देखता रहे, लेकिन ऐसा दिन कभी नहीं आएगा।"