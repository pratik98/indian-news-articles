Hindi News

Local

Bihar

Patna

Election Commission's Order Came Amid The Ongoing Uncle nephew War Over LJP, Chirag Paswan Got A Big Setback

पार्टी सिंबल पर कलह: चिराग पासवान और पशुपति पारस नहीं कर पाएंगे चुनाव चिह्न बंगले का उपयोग, चुनाव आयोग ने लगाई रोक

पटना कुछ ही क्षण पहले



कॉपी लिंक

बिहार विधानसभा की दो सीटों पर होने वाले उप चुनाव की तैयारियों के बीच लोक जनशक्ति पार्टी के मुखिया चिराग पासवान और उनके चाचा पशुपति पारस (केंद्रीय मंत्री) को चुनाव आयोग ने बड़ा झटका दिया है। पार्टी के चुनाव चिह्न बंगला और इसके नाम के इस्तेमाल पर चुनाव आयोग ने तत्काल प्रभाव से रोक लगा दी है।

इन दोनों को स्पष्ट रूप से लोजपा के नाम, पार्टी के सिंबल का इस्तेमाल उप चुनाव के दौरान नहीं करने आदेश दिया है। बता दें कि अभी बिहार में दरभंगा के कुशेश्वरस्थान और मुंगेर के तारापुर सीट पर उप चुनाव होना है। चिराग दोनों सीटों पर अपना उम्मीदवार उतारने की तैयारी कर रहे थे।

जून में चाचा-भतीजे के बीच शुरू हुई वर्चस्व की जंग

दरअसल, इसी साल जून में लोजपा के अंदर का विवाद सामने आया था। पार्टी के ऊपर पशुपति कुमार पारस और चिराग पासवान अपना-अपना दावा कर रहे हैं। इस बात को लेकर चुनाव आयोग के पास पशुपति कुमार पारस और चिराग पासवान ने अपना-अपना पक्ष भी रखा।

17 जून को पशुपति कुमार पारस की तरफ सूरजभान सिंह ने दावा किया था। इसमें बताया गया था कि 14 जून को पारस को लोजपा के संसदीय दल का नेता चुना गया है। 19 जून को बताया गया कि राष्ट्रीय कार्यकारिणी की मीटिंग में पशुपति कुमार पारस को लोजपा का नया राष्ट्रीय अध्यक्ष चुना गया है। साथ ही 2 उपाध्यक्ष, 5 महासचिव और 1 सचिव चुने गए हैं।

चिराग ने सभी सांसदों को किया था सस्पेंड

वहीं, दूसरी तरफ चिराग पासवान ने 15, 16, 17, 18 जून और 12 जुलाई को लेटर भेज कर आयोग को बताया कि उन्होंने पार्टी के 5 सांसदों पशुपति कुमार पारस, वीणा देवी, महबूब अली कैसर, चंदन सिंह और प्रिंस राज को सस्पेंड कर दिया गया है। 22 जून को चिराग गुट के बिहार प्रदेश अध्यक्ष राजू तिवारी ने आयोग को एक ईमेल भेजकर विरोधी गुट के नाम और सिंबल का इस्तेमाल करने पर रोक लगाने की मांग की थी।

इस मामले को लेकर अब तक चुनाव आयोग के पास कई बार चिट्ठीबाजी हो चुकी है। एक तरफ चिराग बिहार में उप चुनाव की तैयारियों में जुटे थे तो दूसरी तरफ उनके चाचा पशुपति कुमार ने NDA उम्मीदवार को अपना समर्थन दे दिया। इसी बीच आज चुनाव आयोग का आदेश आ गया।