Hindi News

Madhurima

Corona Taught To Understand Each Other's Mind And Also Made Them Remember The Mistakes Of Mutual Behavior

अंधेरे का उजला पक्ष: कोरोना ने एक दूसरे के मन को समझना सिखा दिया और आपसी व्यवहार की भूलें भी याद करवा दीं

कांति शिवा 13 घंटे पहले



कॉपी लिंक

कोरोना ने जीवन की कद्र करना ही नहीं, अपनों की फिक्र ही नहीं, अपनी ज़िंदगी के तौर-तरीकों तक पर ग़ौर करने का मौका दिया।

अब सोचते हैं, तो लगता है कि इतनी सारी ग़लतियों के साथ रोज़ कैसे रहते थे?

मेरी आदत थी कि जब बिटिया स्कूल से आती, तो मैं उसके खाना खाने के दौरान भी उससे पूछती रहती - स्कूल में क्या हुआ, कुछ नया प्रोजेक्ट या ख़ास होम वर्क तो नहीं मिला। वो कई बार कहती थी, ‘मां, थोड़ी देर में बताती हूं’ लेकिन मुझे लगता था कि बच्चों से संवाद करने का यह एक ज़रूरी अवसर है, सो बोलती ही जाती थी। अगर कभी वो ग़ुस्सा होकर बिना पूरा खाना खाए ही कमरे में चली जाती, तो मैं इसे उसका दोष मानकर कम से कम हफ्ते-भर उसे गाहे-बगाहे ताने के रूप में याद दिलाती रहती थी, ‘अपने बर्ताव को देखो, तुम खाना छोड़कर चली जाती हो।’ वहीं बिटिया ज़िद करने के मामले में हमारे काट काटती थी। किसी चीज़ की उसे धुन लग जाए, तो पूरा होने तक पीछे ही पड़ी रहती थी।

पति ऑफिस से लौटकर टीवी या मोबाइल में उलझे रहते, तो या तो मैं उनसे सीधे ही उलझ लेती कि ‘अब दिन-भर के बाद भी मुझसे बात करने की फुर्सत नहीं है’ या रसोई में बर्तनों की आवाज़ें कर-करके उनका ध्यान खींचने और अपनी नाराज़गी जताने की कोशिश करती। वहीं पति देव भोजन में मीनमेख निकालने, हर पल मेरी या बेटी की कमियां गिनवाकर, ख़ुद को डिस्टर्ब किए जाने का ख़ूब बदला ले लिया करते।

मेरी एक और आदत थी - किसी भी काम को अगर कहा है, भले पति से कहा हो, बेटी से, बाई से या माली से, तो मैं उसे बार-बार याद दिलाती रहती थी। ‘फलां काम कर ही लेना, नहीं तो बाद में कहो कि भूल गए’ - मुझे लगता था कि ऐसा करने से उन्हें काम करना याद रहेगा।

अगर कोई बहुत दिनों बाद फोन करे, तो मेरा पहला वाक्य होता था, ‘आज कैसे हमारी याद आ गई।’ या ख़ुद बहुत दिनों में किसी को कॉल करूं, तो शुरुआत होती थी, ‘तुम तो याद करोगी नहीं, तो सोचा चलो हम ही लगा लें।’

फिर जब लॉकडाउन में सब चौबीसों घंटे साथ रहने लगे, तब शुरुआती दो महीने तो बड़ी चिल्लम-चिल्ली होती थी। मुझे लगता था कि सबसे ज़्यादा आ‌वाज़ें हमारे ही घर से आती होंगी। दरअसल, हम सब एक-दूसरे की ज़िंदगी में बात-बात में दख़ल देने को या ग़लतियां याद दिलाने को ‘मदद’ करने का तरीका मानते थे। हमें लगता था यह एक तरह से परवाह जताना ही है, जबकि इससे तो हम एक-दूसरे से दूर ही हो रहे थे। परवाह तो दूर चिढ़ बढ़ रही थी।

क्या है उजला पक्ष

हम एक-दूसरे की निजता की कद्र करना सीख गए...

कोरोना में घरबंदी के दो-तीन महीने बीत जाने के बाद मैंने सीखा। कई मर्तबा मैं कोई ग़लती होते देख भी चुप लगा जाती। घर के माहौल को ठीक बनाए रखने के लिए सब थोड़ा सब्र रखने लगे। फिर सामान्य लहजे में संवाद शुरू होने लगे।

चंद महीनों के अभ्यास ने हमें एक-दूसरे के मूड को समझना सिखा दिया। मेरी टोका-टाकी अब बहुत कम हो गई है। बिटिया की ज़िद को तो कोरोना काल ने मिटा ही दिया है। वह मनाना सीख गई है। किसी भी बात के पीछे नहीं पड़ती, हमें राज़ी करने के तर्क लेकर आती है।

फोन पर मेरा संवाद संभल गया है। अब हम परवाह और बेवजह की दख़ल में अंतर को जानते हैं। जब किसी मुद्दे पर बात करनी होती है, तो बैठकर, ध्यान केंद्रित रखते हुए बात करते हैं। ज़बरदस्ती किसी के पीछे नहीं पड़ते। चेहरे पढ़ना सीख गए हैं। बिन बोले समझ जाने ने हमें परवाह करना सिखा दिया है।