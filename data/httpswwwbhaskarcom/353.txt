Hindi News

Entertainment

Tv

This Luxurious House Is Built On The Theme Of Jungle, See Inside Photos Before The Launch Of Bigg Boss 15

बिग बॉस 15: जंगल थीम पर बना है यह आलिशान घर, शो लॉन्च से पहले देखिए इनसाइड फोटोज

7 घंटे पहले लेखक: किरण जैन



कॉपी लिंक

छोटे पर्दे का सबसे चर्चित रियलिटी शो 'बिग बॉस 15' आज (2 अक्टूबर) से शुरू होने वाला है। हर बार की तरह इस बार भी 'बिग बॉस' का घर काफी बड़ा और आलीशान है। जिसकी कुछ तस्वीरें दैनिक भास्कर अपने दर्शकों के लिए लाया है। इन तस्वीरों में साफ देखा जा सकता है कि घर अंदर से कैसा दिखने वाला है। बता दें, पिछले कई सालों से आर्ट डिजाइनर और फिल्म मेकर ओमुंग कुमार और उनकी पत्नी वनिता इस घर को डिजाइन करते आ रहे हैं। इस बार भी इस जोड़ी ने ही इस सेट को बनाया है।

बिग बॉस के आर्ट डिजाइनर ओमुंग ने बताया घर के बारे में

दैनिक भास्कर से बातचीत के दौरान, ओमुंग कहते हैं, "इस बार मुझसे कहा गया था कि एक जंगल बना दो और मैंने बना दिया। ये घर देखकर सबसे पहले तो आप दंग रह जाएंगे, आप सोचेंगे कि ये जंगल है या बिग बॉस का घर। जंगल में कंटेस्टेंट्स को कीड़े निकलते हुए दिख सकते हैं (हंसते हुए) पता नहीं ये लोग कहां सोएंगे, क्या करेंगे, मुझे सच में नहीं पता। शो का सेट बनाना हमेशा से ही चुनौतीपूर्ण रहा है, इस बार भी ये किसी चुनौती से कम नहीं था। हर बार मैं घर में गार्डन बनाता था, पर इस बार मैंने इसे जंगल का लुक दिया। जंगल का फील देने के अलावा हमें इस बात को भी ध्यान में रखना था कि कंटेस्टेंट्स इसे कितना झेल सकते हैं। ऐसा ना हो, कि वो सोचें कि अरे ओमुंग ने ये क्या बना दिया है। रात-दिन एक करके हमने इस सेट को बनाया है।"

घर में विश्वसुंदरी के पेड़ से सुनाई देगी रेखा की आवाज

ओमुंग आगे कहते हैं, "घर में विश्वसुंदरी का पेड़ मेरा सबसे फेवरेट एरिया है। यहीं से रेखा की आवाज सुनाई देगी। साथ ही हमने एक पूल बनाया है, सुंदर फूलों से इसे सजाया है, यकीन मानिए ये सेट रात में बहुत सुंदर नजर आएगा। 'बिग बॉस' और 'बिग ब्रदर' जैसे शो के इतिहास में कभी ऐसा देखा नहीं गया होगा। 'बिग बॉस' को हर साल रचनात्मक रूप से डिजाइन करना चुनौतियों के साथ आता है। हालांकि यह एक ऐसी जगह है जहां प्रतियोगी महीनों तक कड़ी निगरानी में बंद रहते हैं। इस सीजन हमने बहुत कुछ नया किया है, घर को जंगल में बनाना और साथ ही घर के हर कोने से उसे जीवंत करना था। घर को बहुत ही दिलचस्प तरीके से डिजाइन किया गया है और मुझे उम्मीद है कि कंटेस्टेंट्स और ऑडियंस इसे पसंद करेंगे।"

इस बार बिग बॉस में दिखेगा जंगल का दंगल

ओमुंग बताते हैं, "गार्डन एरिया को जंगल में तब्दील कर दिया गया है जिससे यहां कई दंगल और नाटक होना तय है। हरे-भरे पेड़ों, सुंदर झरोखों, घास, लटकते हुए झूले और खूफिया दरवाजे से भरपूर, जंगल एक ही समय में सुंदरता और रोमांच का अनुभव कराता है। तालाब के समान एक कुंड को गुलाबी कमल से सजाया गया है। जंगल की सुंदरता को और अधिक बढ़ाता है, बोलने वाला पेड़- विश्वसुंदरी जो जंगल के बीचोबीच खड़ा है। जंगल के कुछ हिस्से को लिविंग और कुछ हिस्से को किचन एरिया में डिवाइड किया गया है, जिसमें कंटेस्टेंट्स अपना अधिकांश समय बिताते हुए दिखाई देंगे।"

घर के अंदर का ऐसा होगा नजारा

बता दें, जब इस आलीशान जंगल को कंटेस्टेंट्स पार करेंगे, तब वे मुख्य घर की ओर बढ़ेंगे जो किसी आलीशान घर से कम नजर नहीं आएगा। शानदार जानवरों के प्रिंट्स, फोटोज और फूलों के वॉलपेपर के साथ, घर का गैर-जंगल हिस्सा सुंदरता का प्रतीक बनाया गया है। लिविंग रूम के बीच में बनी एक विशाल राजहंस भी काफी अनोखा है। ये शो लोगों के सपनों को उड़ान देने के लिए जाना जाता है और 'कम फ्लाई विद मी' टाइपोग्राफी इसका प्रमाण है। सुनहरे और पीले रंग की थीम के साथ, बेडरूम क्षेत्र को एक रहस्यमय एरिया बनाया गया है।

घर में कन्फेशन रूम भी किसी राजमहल से कम नहीं होगा

जब आप कन्फेशन रूम में होते हैं तो आपके द्वारा कहे गए प्रत्येक शब्द मायने रखते हैं। यह जगह कई रहस्यों को समेटे हुए है। इस सीजन में, प्रतियोगियों को एक आलीशान सोफे और कुर्सी मिलती है, जो बैंगनी और मैरून रंगों में बहुत सारे कुशन से सजी होती है, जो एक बड़े आकार के मुकुट से ढकी हुई है।