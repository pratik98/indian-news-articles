Hindi News

Magazine

Life and management

Hard Work Has To Be Done Continuously, Even Before The Work Starts, Even After Lata Mangeshkar

इंस्पायरिंग :: मेहनत तो निरंतर ही करना होगी, काम शुरू होने से पहले भी, बाद भी - लता मंगेशकर

7 दिन पहले



कॉपी लिंक

भारत रत्न लता मंगेशकर 28 सितंबर को 92 वर्ष की हो रही हैं। सोशल मीडिया के जरिये अपनी बात कहने वालीं लता ने विभिन्न टीवी मंचों पर मेहनत और टैलेंट को लेकर अपनी बात रखी है। उन्हीं कही प्रेरणादायक बातें...

‘मैं अपने गायन में नैचुरल टैलेंट का हिस्सा 75 फीसद मानती हूं। शेष हिस्सा मेहनत का है, जिसमें रियाज़ करना पड़ता है, खाने-पीने का ध्यान रखना होता है, वगैरह। हालांकि मैं खान-पान का ध्यान नहीं रखती। लोग अक्सर मुझसे कहा करते थे कि मिर्ची खाने से गला खराब होता है, मैं खूब खाती हूं, अचार खाती हूं, दही खाती हूं। मैं किसी भी चीज से परहेज नहीं करती।

पिताजी कहा करते थे गाने में किसी भी तरह के परहेज की जरूरत नहीं है। आदमी गाना गाता रहे, यह सबसे जरूरी है। गला चालू रहना चाहिए, जो रोज गाने से ही संभव है। मैंने यही किया पूरी जिंदगी।

अनुशासन का अपना महत्व है। मैं परहेज से दूर रही, लेकिन अनुशासन हमेशा रखा। खुद को कुछ भी खाने-पीने से रोकने के लिए अनुशासन का इस्तेमाल करती थी। अनुशासन भी मेहनत का ही हिस्सा है, जो सफलता के बहुत जरूरी है।

जिम्मेदारी भी मेहनत को धकेलने का काम करती है। जब पिताजी नहीं रहे थे, तब मैंने टीनएज में कदम रखा ही था। घर चलाने की जिम्मेदारी भी मुझ पर आ गई, क्योंकि सबसे बड़ी मैं ही थी। काम मिलता रहे इसके लिए यह जरूरी था कि मेरी हिन्दी अच्छी हो। हम मराठी हैं। मराठी जब हिन्दी बोलते हैं, तो उनके उच्चारण में भी मराठी झलक जाती है। मुझे अपनी हिन्दी से इसे दूर करने के लिए उर्दू के करीब जाना पड़ा। उर्दू और हिन्दी सीखने में खूब मेहनत की।

पाकिस्तान के मास्टर गुलाम हैदर ने इसमें मेरी मदद की, उन्हीं के कारण मैं प्लेबैक सिंगर बन पाई। लोगों ने तो कह दिया था कि इनकी आवाज पतली है, फिल्मों में नहीं चल सकती। लेकिन गुलाम अड़े रहे और मुझे मौका दिया।

गायन में सांस का बहुत महत्व है, खासतौर पर तब जब आप माइक पर गा रहे हैं। हमारे वक्त में सांस की आवाज़ अच्छी नहीं मानी जाती थी। मुझे अनिल विश्वास जी ने सांस पर कंट्रोल सिखाया। यह 1947 की बात है। उनके लिए मैं गा रही थी। उन्होंने मुझे सिखाया कि इस लाइन के बाद तुम्हें सांस लेना है। उन्होंने सिखाया कि सांस जब ली जाए तो पता नहीं लगना चाहिए। मेहनत तो निरंतर ही करना होगी। काम शुरू करने से पहले और काम शुरू करने के बाद भी। पहले काम पाने के लिए मेहनत और फिर उस काम को बनाए रखने के लिए मेहनत।’

(आईबीएन, एनडीटीवी सहित अनेक मंचों पर लता मंगेशकर)

- ‘कोई भी हो, अगर अपने करियर के प्रति समर्पित नहीं है तो किसी बात का कोई मतलब नहीं है।’

- ‘मैंने अनुभवों से सीखा है कि पैसा हमेशा नाम और काम के पीछे रहता है और पहचान बनाने के लिए खूब समझौते करना होते हैं। कुछ पाना है तो कुछ तो खोना होगा। यह जिंदगी का नियम है।’

- ‘आपकी हर इच्छा पूरी हो जरूरी नहीं। कई गाने हैं, जिन्हें मैं अलग तरह से गाना चाहती थी। आज जब वो गाने रेडियो या टीवी पर बजते हैं, तो मैं उन्हें बंद करके कमरे से बाहर निकल जाती हूं।’

- ‘कितने भी उतार या चढ़ाव आएं, जिंदगी से मोहब्बत कभी कम नहीं होना चाहिए। मेरी जिंदगी में भी मुश्किलें बहुत आईं, लेकिन इस सफर से हमेशा प्यार ही रहा।’