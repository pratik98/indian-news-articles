Hindi News

Madhurima

Very Special People Get The Pleasure Of Changing Someone's Life And There Are Few Who Think Of Thinking Of A House As A Home.

दो लघुकथाएं: किसी की ज़िंदगी बदलने का सुख बेहद ख़ास लोगों को मिलता है और मकान को घर समझने की सोच रखने वाले कम ही होते हैं

माधुरी व्यास ‘नवपमा’, गोविंद भारद्वाज 13 घंटे पहले



कॉपी लिंक

भोले भाव मिले रघुराई...

‘अरे... गिन्नी, चल जल्दी सबसे पहले हम घर पहुंचेंगे।’ लगभग दस साल का बबलू स्कूल की छुट्टी होते ही रोज़ अपनी बहन का हाथ पकड़कर दौड़ने लगता। गिन्नी दौड़ते हुए बोली, ‘भैया, बहुत पैर दुखते हैं।’ ‘सुन बापू कहता था न कि ऐसई मज़बूत बनते हैं।’ बबलू उसका उत्साह बढ़ाते हुए बोला। दो टापरी के घर से लड़खड़ाती दादी बाहर निकली। बच्चे के कंधे से दोनों बस्ते लिए और गिन्नी का हाथ थामती भीतर चली गई। बबलू हवा से बातें करता पास ही के ढाबे पर पहुंच गया। बोला, ‘सेठ, मैं आ गया हूं, हाज़िरी लगा लेना।’ तुरन्त फटका उठाया, टेबल पोंछने लगा। सेठ बोला, ‘बबलू, पहले खाना खा ले, फिर बर्तन साफ़ करना।’ ‘नहीं सेठ, रात देर तक बर्तन साफ, किए, आख़िरी के छोड़ दिए थे, आज ढेर ज़्यादा होगा, पहले मांजूंगा फिर...’ ढाबे पर एक संभ्रांत सरदार जी भोजन कर रहे थे। बोले, ‘क्यों रे सुमेर, बच्चे को काम पे क्यों रखा, ये ग़लत है।’ सेठ सुमेर ने कहा, ‘पापाजी, ज़रूरतमंद है। मां-बाप खेती-मजूरी करते थे, करंट लगा मां को तो बाप भी उसको बचाने में चपेट में आ गया।’ ‘ये कहां रहता है, और कौन है इसके साथ?’ सरदार जी ने पूछा। उसने बताया, ‘एक छोटी बहन और बुज़ुर्ग दादी है। कहता है दादी को काम नहीं करने दूंगा। मैं काम करूंगा।’ ‘थोड़ा हल्का काम करवाया करो, इतने बड़े-बड़े बर्तन नहीं। बच्चा बहुत छोटा है।’ इतने में बबलू खाना खाने लगा और सरदार जी उसके सिर पर हाथ फेरकर चल दिए। एक हफ्ते बाद बबलू को नई यूनिफॉर्म में देख सुमेर ने कहा, ‘अरे वाह बबलू! स्कूल वालों ने दी क्या?’ ‘नहीं सेठ अब हम दोई भई-बेन पिरायबेट इसकूल जाएंगे, बस में बेट के।’ ‘ये कैसे हुआ?’ आश्चर्य से सुमेर ने पूछा। बबलू बोला, ‘अरे! सेठ वो सरदारजी थे ना रोटी खाने आए थे उस दिन, उन्ने कराया।’ कृतज्ञता से सुमेर की आंखें छलक आईं। बबलू जब दूसरे दिन काम पर आया तो बर्तन धोने बढ़ा, सुमेर ने कहा, ‘बबलू, अब तू बर्तन नहीं धोएगा।’ चंचल बच्चा उदास हो गया, घबराकर पूछने लगा, ‘सेठ, मुझे काम से निकाल दोगे? स्कूल का समय तो वही है पुराना वाला।’ सुमेर बोला, ‘अरे नहीं रे अब तू बड़े स्कूल जाता है ना, तो अब यहां बस टेबल साफ़ करना और बचे टेम में पढ़ाई करना।’ भोला-भाला बबलू ख़ुुश होकर फटका उठाकर टेबल पोंछने का काम करने लगा। सुमेर मुस्करा दिया।

सोच में निहित है

‘श्री मान जी आपने ‘टू-लेट’ का बोर्ड घर के बाहर लगा रखा है... दरअसल मुझे किराए पर एक मकान चाहिए।’ रामबाबू ने मकान मालिक से कहा। ‘देना तो है मकान किराए पर... आप ये बताएं कि आपके परिवार में कौन-कौन हैं, जो आपके साथ रहेंगे?’ मकान मालिक ने पूछा। रामबाबू ने बताया, ‘मेरे साथ मेरी धर्मपत्नी, दो छोटे बच्चे और...’ ‘और कौन... परिवार में तो इतने लोग ही होते हैं।’ मकान मालिक ने बीच में टोकते हुए कहा। ‘जी... मेरा परिवार तो मेरे वृद्ध माता-पिता के साथ होने पर ही पूरा होता है।’ इतना कहकर रामबाबू पीछे मुड़े ही थे कि मकान मालिक ने कहा, ‘बेटा, ज़रा ठहरो... दरअसल मैं उसी को अपना ख़ाली मकान देना चाहता हूं, जिसके माता-पिता अपने बेटे-बहू और पोते-पोतियों के साथ रहते हों। उनके रहने से ही तो यह मकान, मकान नहीं एक घर बनेगा।’ रामबाबू ऐसी सोच रखने वाले मकान मालिक को पाकर बड़े ख़ुश हुए।