Hindi News

Local

Maharashtra

Deputy CM Ajit Pawar Said Corona Positive For Those Who Got The Second Dose More Than The First Dose, Vaccination Will Be Done Continuously For 75 Hours In Pune

कोरोना संक्रमण को लेकर नया दावा: महाराष्ट्र के डिप्टी CM ने एक सर्वे के हवाले से बताया- पहली डोज से ज्यादा दूसरी डोज लगवाने वाले हुए कोरोना पॉजिटिव

पुणे 10 घंटे पहले



कॉपी लिंक

महाराष्ट्र के उप मुख्यमंत्री अजित पवार ने शुक्रवार को एक सर्वे का हवाला देते हुए कहा कि वैक्सीन की दोनों डोज लगवा चुके लोग, पहली डोज लगवाने वालों से ज्यादा संक्रमित हुए हैं। सर्वे के मुताबिक, वैक्सीन की पहली डोज लगवाने वाले सिर्फ 0.19% लोग और दोनों डोज लगवा चुके 0.25% लोग कोविड पॉजिटिव हुए हैं।

इस कारण दूसरी खुराक लेने वाले ज्यादा संक्रमित हुए

पुणे में मीडिया से बात करते हुए पवार ने कहा कि हमने महाराष्ट्र में कोविड पॉजिटिव लोगों का एक सर्वे करवाया था। इसे लेकर विशेषज्ञों ने हमें बताया है कि जिन लोगों को वैक्सीन की दोनों खुराकें लग चुकी थीं, वह कोविड नियमों का पालन नहीं कर रहे थे और वायरस की खुद तक पहुंच को आसान बना रहे थे, जिसके चलते वह ज्यादा संक्रमित हुए। विशेषज्ञों का कहना है कि अब प्रतिबंधों में राहतें दिने जाने के बावजूद हमें सतर्क रहना चाहिए और कोविड नियमों का पालन करना चाहिए।

75 घंटे टीकाकरण अभियान होगा शुरू

अजित पवार ने बताया कि जल्द ही वे पुणे और पिंपरी चिंचवाड़ में लगातार 75 घंटे तक टीकाकरण करने का अभियान शुरू करने जा रह हैं। इसमें उन्हें प्राथमिकता दी जाएगी, जिन्होंने एक भी टीका नहीं लगाया है। प्रारंभिक चरण में, पुणे जिले के 6 तालुकों और फिर शेष तालुकों में 75 घंटे के टीकाकरण कार्यक्रम को चलाया जाएगा। अगर सरकार का यह प्रयास सफल रहा तो राज्य के अन्य हिस्सों में भी इसे लागू किया जाएगा।

टीकाकरण में CSR फंड का होगा इस्तेमाल

अजित पवार ने कहा कि 75 घंटे लगातार टीकाकरण की जिम्मेदारी सांसद अमोल कोल्हे को सौंपी गई है। वे निजी कंपनियों के सीएसआर फंड के माध्यम से वैक्सीन की 5 लाख खुराक उपलब्ध कराएंगे। पुणे शहर में कोरोना टीकाकरण के लिए आवश्यक एक लाख सीरिंज की खरीदारी हो गई है।

मुंबई में चार अक्तूबर से खुलेंगे 8वीं से 12वीं तक के स्कूल

उधर, महाराष्ट्र की राजधानी मुंबई में 8वीं से 12वीं कक्षा तक स्कूलों को 4 अक्टूबर से फिर से खोलने का फैसला किया गया। मुंबई की मेयर किशोरी पेडनेकर ने कहा कि छात्रों को स्कूल आने के लिए अपने अभिभावकों से अनुमति लेनी होगी, एक कक्षा में केवल 20-25 बच्चों को बैठने की अनुमति होगी। इसके अलावा मास्क पहनना और सैनिटाइजर का इस्तेमाल करना जरूरी रहेगा।