Hindi News

Women

Know, When Breastfeeding Became A Matter Of Debate Around The World

ब्रेस्टफीडिंग के फेवर में कोर्ट का फैसला: जानिए, दुनिया भर में जब ब्रेस्टफीडिंग बन गया बहस का मुद्दा, महिलाओं ने लड़ी अधिकार की लड़ाई

2 दिन पहले



कॉपी लिंक

ब्रेस्टफीडिंग पर विवाद

ब्रेस्टफीडिंग मां का कानूनी अधिकार- हाई कोर्ट

दुनियाभर में सार्वजनिक फीडिंग पर हुआ बवाल

कर्नाटक हाईकोर्ट ने बुधवार को एक मामले की सुनवाई में कहा कि बच्चे को ब्रेस्टफीडिंग कराना मां का अधिकार है। संविधान भी मां को यह अधिकार देता है और बच्चे को भी अपनी मां का दूध पाने का पूरा हक है। कोर्ट ने अपने आदेश में कहा कि अंतरराष्ट्रीय कानूनों में भी इसका प्रावधान है।

कोर्ट ने कहा कि मानवाधिकारों के घोषणापत्र में दर्ज है कि बच्चे को मां का और मां को बच्चे को दूध पिलाने का पूरा हक है। कर्नाटक हाईकोर्ट ने एक मां की याचिका पर यह आदेश दिया है, लेकिन दुनियाभर में ब्रेस्टफीडिंग के कई ऐसे मामले आते रहते हैं जिन पर बहस खड़ी हो जाती है। कभी दुनिया की नामचीन मैगजीन "टाइम' ने ब्रेस्टफीडिंग कराती मां की तस्वीर छापी जिस पर बवाल हुआ, तो ऑस्ट्रेलिया की महिला सांसद को सदन में अपने बेबी को फीड कराने पर ट्रोल किया गया।

शीर्षासन में न्यूड होकर कराई ब्रेस्टफीडिंग, ट्रोल करने पर दिया जवाब

न्यूड कंडीशन में ब्रेस्टफीड कराती अपनी फोटो को लेकर ऑस्ट्रेलिया की ओलंपिक खिलाड़ी टोरा ब्राइट बहुत ट्रोल हुईं। असल में, ब्राइट ने शीर्षासन में बच्चे को दूध पिलाने वाली तस्वीर इंस्टाग्राम पर शेयर की थी। ट्रोलिंग पर ब्राइट ने लिखा, "इनमें से कुछ कमेंट्स पढ़कर मुझे दुख हुआ। वास्तव में, मांओं को एक-दूसरे की तारीफ करनी चाहिए। अलग तरीके से काम करो और मातृत्व में खुशी ढूंढो। ये काफी कठिन है। लेकिन इसी में मां की ममता है। मैं खुद को एक वंडर वुमन मानती हूं क्योंकि मैं आपके साथ अब पवित्र मदर्स क्लब में शामिल हूं। मेरे पास माताओं के सम्मान के अलावा कुछ नहीं है।' ब्राइट 2010 वैंकूवर ओलंपिक में गोल्ड मेडल जीत चुकी हैं। वह ओलंपिक इतिहास में ऑस्ट्रेलिया की सबसे सफल एथलीट हैं।

ब्रेस्टफीडिंग कराने पर मां को रेस्तरां से बाहर निकाला

करीब दो हफ्ते पहले ही अमेरिका में वॉशिंगटन में अपने बच्चे को फीड कराती एक मां को रेस्टोरेंट ने बाहर निकाल दिया और कहा कि दोबारा यहां मत आना। इसके विरोध में लोगों ने इस रेस्टोरेंट के बाहर प्रदर्शन किया। महिलाओं ने इसे भेदभाव और अपमान बताया। प्रदर्शनकारियों ने एनाकोर्ट्स में ग्रीक आइलैंड्स रेस्तरां के मालिक को घेरने की कोशिश की, लेकिन वह सामने नहीं आया। महिलाओं ने कई घंटे तक रेस्तरां को घेरे रखा। खबर है कि मामले की जांच हम्यून राइट्स कमीशन करेगा।

बच्चे के साथ बेबीडॉल को कराई ब्रेस्टफीडिंग

अमेरिकी मॉडल और अभिनेत्री क्रिसी टाइजेन ने 2018 में दूध पीते अपने बच्चों की तस्वीर सोशल मीडिया पर पोस्ट की थी। इसे लेकर तूफान खड़ा हो गया। इंस्टाग्राम फोटो में वह अपनी बेटी लूना की गुड़िया के साथ अपने बच्चे को स्तनपान कराते हुए देखी गई थीं. क्रिसी ने लिखा कि लूना अपनी बेबीडॉल को भी स्तनपान करा रही है। मुझे फील हो रहा है कि अब मैं जुड़वा बच्चों की मां हूं। इंस्टाग्राम पर उनकी पोस्ट पर करोड़ों कमेंट्स और लाइक्स आए। लेकिन कई लोगों ने भद्दे कमेंट्स भी किए।

संसद में कराई ब्रेस्टफीडिंग, दुनिया भर में हुई बहस

2017 में क्वींसलैंड की सीनेटर लारिसा वाटर्स ने ऑस्ट्रेलिया की संसद में अपनी दो महीने की बच्ची को ब्रेस्टफ्रीडिंग कराया था। उनकी बेटी संसद में स्तनपान करने वाली पहली बच्ची बनी, जिसका नाम आलिया जॉय है। ऑस्ट्रेलियाई ग्रीन पार्टी की सह-उपाध्यक्ष लारिसा वाटर्स संसद में मैटर्निटी लीव के बाद लौटी थीं, और संसद में कार्यवाही के दौरान जब उनकी बेटी को भूख लगी तो उन्होंने उसे फीडिंग कराई थी। ऑस्ट्रेलिया की संसद ने 2016 में महिला सांसदों को नवजात बच्चों को ब्रेस्टफीडिंग की अनुमति दी।

टाइम के कवर पेज पर छपी तस्वीर पर हुआ हंगामा

अमेरिका से प्रकाशित "टाइम' मैगजीन के कवर पर 2012 में छपी ब्रेस्टफीडिंग की तस्वीर से विवाद छिड़ गया था। इस तस्वीर में एक मां अपने तीन साल के बच्चे को ब्रेस्टफीडिंग करा रही थी। इस पर कई लोगों ने आपत्ति जताई, हालांकि कई ने इसकी तारीफ भी की। फोटो खिंचवाने वाली मां का कहना था कि लोगों को समझना होगा कि ये अनोखा काम नहीं बल्कि सामान्य बात है। बच्चे को फीड कराने के मुद्दे पर लोग उनसे बहस करते हैं, लेकिन उन्होंने ऐसे अनजान लोगों से इस मुद्दे पर बहस करना छोड़ दिया, जो उन्हें बच्चे की देखभाल करने पर आपत्ति जताते हैं। कुछ लोग तो धमकी देते हैं कि वे समाज कल्याण विभाग में इस बात की शिकायत करेंगे कि उनके "बच्चे का उत्पीड़न' हो रहा है। टाइम मैगजीन के कवर पर छपने वाली महिला लाइन ग्रूमेट का कहना था कि खुद उन्होंने अपनी मां का छह साल की उम्र तक दूध पिया है। उनकी इस बात पर कई लोगों ने अश्लील चुटकुले तक पोस्ट किए। लेकिन यह भी माना गया कि इस तस्वीर के साथ वो बहस शुरू हो रही है जिस पर बात की जानी चाहिए।