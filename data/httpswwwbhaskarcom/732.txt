Hindi News

Women

Supreme Court Bombay High Court Know About Such Cases Including "Skin To Skin Touch Not Rape", When There Was A Dispute Over The Comments Of The Judges

रेप पीड़िता से बेतुके सवाल पूछने पर हाईकोर्ट नाराज: जानें- "स्किन टू स्किन टच रेप नहीं' समेत ऐसे केसों के बारे में, जब जजों की टिप्पणियों पर हुआ विवाद

नई दिल्ली एक दिन पहले



कॉपी लिंक

सुप्रीम कोर्ट ने स्किन टू स्किन टच रेप नहीं मामले में फैसला सुरक्षित रखा

बॉम्बे हाईकोर्ट ने कहा था कि ऐसे मामलों में यौन उत्पीड़न का अपराध नहीं बनता

बॉम्बे हाईकोर्ट ने बृहस्पतिवार को 2010 के गैंगरेप एक मामले में तीन आरोपियों की उम्रकैद की सजा बरकरार रखी है। पुणे में कार में लिफ्ट मांगने के दौरान एक युवती से हुए गैंगरेप के इस मामले में हाईकोर्ट ने निचली अदालत के जज और सरकारी वकील के पीड़िता से बेतुके सवाल पूछे जाने पर नाराजगी भी जताई। हाईकोर्ट ने कहा, ट्रायल कोर्ट पीड़ित महिला की गरिमा की रक्षा कर पाने में नाकाम रहा है।

वहीं, सुप्रीम कोर्ट ने भी बृहस्पतिवार को ही बॉम्बे हाईकोर्ट के एक और फैसले के खिलाफ अपील पर फैसला सुरक्षित रख लिया, जिसमें कहा गया था कि अगर आरोपी और पीड़िता के बीच कोई स्किन टू स्किन टच नहीं है, तो पॉक्सो अधिनियम के तहत यौन उत्पीड़न का कोई अपराध नहीं बनता है। जस्टिस यूयू ललित की अध्यक्षता वाली पीठ ने पक्षकारों के वकीलों की दलीलें सुनीं और उनसे दलीलें लिखित में दाखिल करने को कहा है। आइए जानते हैं कि देश में रेप और छेड़छाड़ जैसे संवेदनशील मामलों पर अदालतों की ओर से कब-कब ऐसी टिप्पणियां आईं जब उन पर ही सवाल खड़े हो गए।

स्किन-टू-स्किन टच न हो तो पॉक्सो में नहीं आता मामला

बॉम्बे हाईकोर्ट की जज पुष्पा गनेड़ीवाला ने इसी साल 19 जनवरी काे एक मामले में दिए अपने फैसले में 12 साल की पीड़िता पर यौन हमला करने वाले को एक बेहद अजीब तर्क देते हुए सजा कम कर दी। जज का कहना था कि चूंकि पीड़िता और दोषी का स्किन-टू-स्किन संपर्क नहीं हुआ है, इसलिए ये मामला पॉक्सो के तहत नहीं आता। इस फैसले पर बवाल मचा तो सुप्रीम कोर्ट को दखल देना पड़ा और उसने बॉम्बे हाईकोर्ट के विवादित फैसले पर रोक लगा दी। इसी मामले में सुप्रीम कोर्ट ने फैसला सुरक्षित रखा है। यह मामला 14 दिसंबर 2016 का है। निचली अदालत ने मामले में पॉक्सो के तहत आरोपी को दोषी करार दिया और तीन साल कैद की सजा सुनाई। हालांकि, हाईकोर्ट ने सजा बदलते हुए मामले को पॉक्सो के तहत सेक्सुअल असॉल्ट न मानकर आईपीसी की धारा-354 के तहत छेड़छाड़ माना था।

बच्ची का हाथ पकड़कर कपड़े उतरवाना भी पॉक्सो में नहीं

बॉम्बे हाईकोर्ट की जज ने इसी साल 15 जनवरी को एक और फैसला दिया था, जिसमें उन्होंने 5 साल की बच्ची के साथ यौन दुर्व्यवहार करने वाले 50साल के शख्स को महज 5 महीने में रिहाई मिल गई। जज ने बेतुका तर्क देते हुए कहा था कि दोषी का बच्ची के हाथ पकड़कर अपने कपड़े उतारना पॉक्सो में शामिल नहीं। जज की इस टिप्पणी पर भी काफी बवाल हुआ।

साथ पढ़ रही लड़की का रेप करने वाले आरोपी छात्र को भविष्य की धरोहर बताया

इसी साल गुवाहाटी हाईकोर्ट ने रेप के मामले में ऐसा ही एक फैसला दिया। हाईकोर्ट ने अपनी क्लासमेट के साथ रेप करने के आरोपी आईआईटी के एक छात्र को 'भविष्य की धरोहर' बताते हुए जमानत दे दी थी। हाईकोर्ट ने कहा था कि आरोपी के सुबूतों के साथ छेड़छाड़ की कोई संभावना नहीं दिखती है। आरोपी और पीड़ित दोनों देश की संपत्ति हैं, इसलिए आरोपी को जमानत दी जाती है।



आरोपी को इसलिए जमानत दे दी, ताकि वह रेप पीड़िता से समझौता कर सके

जून, 2015 में मद्रास हाईकोर्ट ने एक रेपिस्ट और पीड़िता के बीच मध्यस्थता का निर्देश देने का विवादास्पद आदेश जारी किया था। हाईकोर्ट के जज पी देवदास ने आरोपी को ये कहते हुए अंतरिम जमानत दे दी ताकि वो रेप पीड़िता से समझौता कर सके। इस आदेश की सुप्रीम कोर्ट और कानूनी जानकारों ने इसकी आलोचना की और पीड़िता ने भी इसे मानने से इनकार कर दिया था। सुप्रीम कोर्ट ने भी हाईकोर्ट के इस निर्णय को गलत बताते हुए इसे महिला के सम्मान के खिलाफ बताया था। मामला 2002 का था, जिसमें आरोपी नाबालिग लड़की से रेप का आरोप था, जिसके बाद महिला कोर्ट ने उसे सात साल कैद और दो लाख रुपए जुर्माना भरने का आदेश भी दिया था।

छेड़छाड़ के आरोपी को राखी बंधवाने की शर्त पर जमानत

मध्य प्रदेश हाईकोर्ट की इंदौर खंडपीठ ने 30 जुलाई, 2020 को छेड़छाड़ के आरोपी काे इस शर्त के साथ जमानत दे दी थी कि आरोपी रक्षाबंधन के दिन पीड़िता के घर मिठाई लेकर जाए और उसे रक्षा का वचन देते हुए उससे राखी बंधवाए। हालांकि, इस मामले में विवाद बढ़ा तो सुप्रीम कोर्ट में याचिका दायर हुई। सुप्रीम कोर्ट ने इसी साल मार्च में हाईकोर्ट के फैसले को रद्द कर दिया और जजों को ऐसे आदेश पारित करने से बचने की नसीहत दी।

छेड़छाड़ पर आरोपी को पूरे गांव की महिलाओं के कपड़े धोने को कहा

बीते दिनों बिहार के मधुबनी की जिला अदालत ने महिला से छेड़छाड़ के आरोपी को जमानत देने की एवज में गांवभर की महिलाओं के कपड़े फ्री में धोने और इस्त्री करने का आदेश दिया था। इसके बाद पटना हाईकोर्ट ने इस मामले में संज्ञान लेते हुए अतिरिक्त जज अविनाश कुमार को अगले आदेश तक कार्य नहीं करने का निर्देश दिया था।