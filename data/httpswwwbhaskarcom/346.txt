Hindi News

Local

Rajasthan

Jaipur

Rajasthan Chief Minister's Instructions officer employee Will Be Sacked For Indulging In Paper Out, So Far 11 Special Trains Approved

निजी बसों में भी फ्री यात्रा कर सकेंगे REET अभ्यर्थी: छात्रों को आईडी-एडमिट कार्ड साथ रखना होगा, सेंटर तक पेपर पहुंचने की वीडियोग्राफी; गड़बड़ी पर अधिकारी-कर्मचारी होंगे बर्खास्त

राजस्थान में 26 सितंबर को होने वाली सबसे बड़ी परीक्षा (REET) को लेकर तैयारियां शुरू हो चुकी हैं। अब तक REET अभ्यर्थियों के लिए रोडवेज बसों में फ्री यात्रा की व्यवस्था थी। अब निजी व लोक परिवहन की बसों में भी नि:शुल्क यात्रा सुविधा देने का फैसला लिया गया है। परीक्षा की तैयारियों को लेकर मुख्यमंत्री निवास पर गुरुवार दोपहर हुई बैठक में सीएम अशोक गहलोत ने इस बाबत निर्देश दिए।

साथ ही, पेपर लीक और नकल जैसे प्रकरण को रोकने के लिए भी सख्त निर्णय लिए गए हैं। यदि किसी भी सरकारी अधिकारी या कर्मचारी की मिलीभगत मिलती है तो उसे बर्खास्त किया जाएगा। इसके अलावा प्राइवेट कर्मचारी या इंस्टीट्यूट का भी पेपर आउट जैसे मामले में नाम सामने आता है तो संस्थान की मान्यता रद्द कर दी जाएगी। शिक्षा विभाग की ओर से दिए इन प्रस्तावों को सीएम ने मंजूर भी कर लिया है।

रविवार को होने वाली परीक्षा के लिए करीब 23 लाख अभ्यर्थियों ने आवेदन किए हैं। करीब 4 हजार सेंटर पर यह परीक्षा दो पारी में होगी। पहली पारी सुबह 10 से दोपहर 12:30 और दूसरी पारी दोपहर 2:30 से शाम 5 बजे तक होगी। गहलोत ने परिवहन विभाग को निर्देश दिए हैं कि REET देने वाले किसी भी स्टूडेंट से किसी भी तरह की बस में किराया नहीं वसूला जाए। रोडवेज के अलावा निजी और लोक परिवहन बसें भी सरकार अपने कब्जे में लेगी। हालांकि अभी यह तय नहीं हुआ है कि कितनी बसें अधिग्रहित की जाएंगी। यह तय हो चुका है कि अभ्यर्थी फ्री में यात्रा कर सकेंगे। इसके लिए बस में अपना आईडी कार्ड और एडमिट कार्ड साथ लेकर चलना होगा।

REET की तैयारियों में जुटा जयपुर प्रशासन:सड़कों पर तैनात होंगे 10 हजार पुलिसकर्मी, ड्रोन से होगी चप्पे-चप्पे की निगरानी, पांच अस्थाई बस स्टैंड बनाए गए

सीएम अशोक गहलोत ने अधिकारियों के साथ मीटिंग की।

कलेक्टर भी सेंटर में नहीं ले जा सकेंगे मोबाइल

पेपर लीक रोकने के लिए उठाए गए कदम के तहत एग्जाम पेपर सेंटर तक ले जाने के दौरान पूरे रास्ते की वीडियोग्राफी होगी। इसके अलावा सेंटर में मोबाइल पूरी तरह से प्रतिबंधित रहेगा। यदि कलेक्टर या फिर अन्य अधिकारी निरीक्षण करने भी जाते हैं तो वे भी सेंटर में मोबाइल नहीं ले जा सकेंगे।

मास्क में ब्लू टूथ नहीं छिपाया, जांच कर नया मास्क देंगे

डोटासरा ने कहा कि परीक्षा केन्द्र में एंट्री के वक्त कैंडिडेट से पहले वाला मास्क लेकर परीक्षा हॉल में नया मास्क मुहैया कराया जाए, ताकि मास्क में ब्लूटूथ लगाकर नकल करने की घटनाओं को रोका जा सके। इसके लिए सेंटर के बाहर अभ्यर्थी को दूसरा मास्क दिया जाएगा।

11 REET स्पेशल ट्रेन अब तक हो चुकी मंजूर

अतिरिक्त मुख्य सचिव ने बताया कि अब तक 11 ट्रेन चलाने की स्पेशल परमिशन रेलवे से मिल चुकी है। इनके अलावा ट्रेनों की संख्या बढ़ाने के लिए रेलवे से डिमांड की गई है। बैठक में मुख्य सचिव और मंत्रियों के अलावा परिवहन विभाग, गृह और पुलिस विभाग, शिक्षा विभाग सहित संबंधित विभागों के आला अधिकारी मौजूद रहे।

परीक्षा केन्द्र में गड़बड़ी मिली तो मान्यता होगी रद्द

परिवहन मंत्री प्रताप सिंह खाचरियावास ने बताया कि परीक्षा केन्द्र पर गड़बड़ी पाई गई, तो उसकी मान्यता रद्द की जाएगी। भविष्य में वहां किसी भी तरह की परीक्षा नहीं करवाई जाएगी। साथ ही, जो गिरोह REET अभ्यर्थियों के परिजनों को परीक्षा में पास करवाने या पेपर आउट करवाने की बात कहकर ठगने की कोशिश करेंगे, उनसे पुलिस सख्ती से निपटेगी।

REET परीक्षा में रोडवेज बसों की कमी:23 लाख से ज्यादा कैंडिडेट कैसे करेंगे फ्री यात्रा, रोडवेज और सरकार ने खड़े किए हाथ, निजी वाहनों से भी पहुंचने की अपील

REET अभ्यर्थियों को बड़ी राहत:राजस्थान रोडवेज की बसों में 20 से 30 सितंबर तक निशुल्क यात्रा कर सकेंगे अभ्यर्थी, राज्य सरकार ने जारी किया आदेश