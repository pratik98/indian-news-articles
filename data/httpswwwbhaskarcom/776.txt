Hindi News

National

Breaking News LIVE Updates | Dainik Bhaskar Breaking News Headlines Today, India And World Latest Pictures Videos

भास्कर अपडेट्स: जी-23 नेताओं की मांग के आगे झुकी कांग्रेस, रणदीप सुरजेवाला बोले- पार्टी की वर्किंग कमेटी की बैठक जल्द बुलाई जाएगी

रणदीप सुरजेवाला ने कहा कि शिमला जाने से पहले ही कांग्रेस अध्यक्ष सोनिया गांधी ने संकेत दे दिया था कि CWC की बैठक जल्द ही बुलाई जाएगी।

कांग्रेस प्रवक्ता रणदीप सुरजेवाला ने गुरुवार को कहा कि कांग्रेस कार्य समिति (CWC) की बैठक बहुत जल्द बुलाई जाएगी। सुरजेवाला का यह बयान 'जी-23' नेताओं की ओर से CWC की मांग के बाद आया है। जी-23 नेता पार्टी में संगठनात्मक चुनाव की भी मांग कर रहे हैं। गुलाम नबी आजाद, कपिल सिब्बल, आनंद शर्मा और मनीष तिवारी उन 23 प्रमुख नेताओं में शामिल हैं, जिन्होंने पिछले साल कांग्रेस अध्यक्ष सोनिया गांधी को पत्र लिखकर कांग्रेस में संगठन चुनाव करवाने की मांग की थी। इस समूह के एक नेता जितिन प्रसाद अब BJP में शामिल हो चुके हैं।

आज की अन्य प्रमुख खबरें...

PM मोदी स्वच्छ भारत मिशन-शहरी 2.0, अमृत 2.0 का शुभारंभ करेंगे

प्रधानमंत्री नरेंद्र मोदी शुक्रवार को स्वच्छ भारत मिशन-शहरी 2.0 और अमृत 2.0 का शुभारंभ करेंगे। प्रधानमंत्री कार्यालय की ओर से बताया गया कि ये मिशन हमारे सभी शहरों को कचरा मुक्त और जल सुरक्षित बनाने के लिए तैयार किए गए हैं।

हफ्ते के 5 दिन लखनऊ में रहेंगी प्रियंका

उत्तर प्रदेश 2022 के चुनाव को लेकर कांग्रेस महासचिव प्रियंका गांधी वाड्रा बीते 4 दिनों से लखनऊ में हैं। गुरुवार को चुनाव स्क्रीनिंग कमेटी की बैठक में प्रतिज्ञा यात्रा की तारीख 19 अक्टूबर तय हो गई है। अब प्रदेश के चार अलग-अलग क्षेत्रों (अवध, पूर्वांचल, पश्चिम, बुंदेलखंड) से बस के जरिए यात्रा निकाली जाएगी। कांग्रेस सूत्रों के अनुसार, अब हर सप्ताह में 5 दिन (सोमवार से शुक्रवार) चुनाव मिशन पर प्रियंका लखनऊ में रहेंगी। पूरी खबर यहां पढ़ें...

भवानीपुर में शाम 5 बजे तक 53.32% मतदान हुआ

पश्चिम बंगाल की भवानीपुर विधानसभा सीट पर गुरुवार को उपचुनाव के लिए मतदान हुआ। यहां शाम पांच बजे तक 53.32% मतदान हुआ। दोपहर 3 बजे तक 48.08%, दोपहर 1 बजे तक 35.97%, सुबह 11 बजे तक 21.73% और सुबह 9 बजे तक 7.57% वोट पड़े। कड़ी सुरक्षा और सक्त कोविड गाइडलाइन के बीच भवानीपुर और दो अन्य निर्वाचन क्षेत्रों पर उपचुनाव के लिए आज सुबह 7 बजे मतदान शुरू हुआ। वहीं, समसेरगंज में शाम 5 बजे तक 78.60% और जंगीपुर में 76.12 % वोटिंग हुई।

PM मोदी ने की गहलोत की तारीफ

राजस्थान के चार मेडिकल कॉलेजों के शिलान्यास समारोह में प्रधानमंत्री नरेंद्र मोदी ने मुख्यमंत्री अशोक गहलोत से दोस्ती का हवाला देते हुए जिस अंदाज में तारीफ की, उसकी सियासी हलकों में चर्चाएं हैं। यह पहला मौका नहीं है, जब PM मोदी ने गहलोत की तारीफ की है। इससे पहले कोरोना काल में गहलोत के फैसलों की मोदी खुलकर तारीफ कर चुके हैं। गुरुवार को मोदी ने कहा कि अशोक जी को जो मुझ पर भरोसा है, उसी के कारण उन्होंने दिल खोलकर बहुत सी बातें रखी हैं। यह दोस्ती, यह विश्वास, यह भरोसा यह लोकतंत्र की बहुत बड़ी ताकत है। पूरी खबर यहां पढ़ें

नटवर सिंह ने राहुल समेत गांधी फैमिली पर सवाल उठाया

पूर्व विदेश मंत्री नटवर सिंह ने गुरुवार को कांग्रेस की मौजूदा हालत को लेकर पार्टी आलाकमान पर सवाल उठाया। उन्होंने कहा कि यह हालात बिलकुल भी ठीक नहीं है। इसके लिए तीन लोग जिम्मेदार हैं, उनमें से एक राहुल गांधी हैं। राहुल के पास कोई पद भी नहीं है, लेकिन वे सभी मामलों में फैसले लेते हैं। उन्होंने कहा कि अब न तो कभी वर्किंग कमिटी की मीटिंग होती है और न कभी राष्ट्रीय कार्यकारिणी बुलाई जाती है। राहुल गांधी ने कैप्टन अमरिंदर सिंह को हटाने का फैसला लिया है, जिनका 52 साल का लंबा अनुभव रहा है। कांग्रेस ने कैप्टन की जगह उस सिद्धू को जिम्मेदारी दे दी, जो कभी भी कुछ भी फैसला ले सकते हैं।

PM मोदी से मिले MP के CM शिवराज सिंह चौहान

मध्य प्रदेश के मुख्यमंत्री शिवराज सिंह चौहान ने गुरुवार को दिल्ली में प्रधानमंत्री नरेंद्र मोदी से मुलाकात की। शिवराज ने बताया कि विभिन्न विषयों पर प्रधानमंत्री का मार्गदर्शन मिला। मैंने मध्य प्रदेश में कोरोना की स्थिति की जानकारी दी, बारिश की स्थिति के बारे में भी चर्चा हुई। उन्होंने बताया कि प्रधानमंत्री ने मध्य प्रदेश में चंदन की खेती का सुझाव दिया। इथेनॉल पॉलिसी पर भी प्रधानमंत्री से बात हुई।

महिला अधिकारी को 'टू फिंगर टेस्ट' कराने के लिए कहने पर NWC की कड़ी नाराजगी

राष्ट्रीय महिला आयोग (NWC) ने उन मीडिया रिपोर्ट्स का स्वत: संज्ञान लिया है, जिनमें एक महिला वायु सेना अधिकारी ने अपने एक साथी पर यौन उत्पीड़न का आरोप लगाया था। साथ ही वायु सेना के डॉक्टर्स ने पीड़िता को टू फिंगर टेस्ट के लिए कहा था। मालूम हो कि सुप्रीम कोर्ट ने 8 साल पहले टू फिंगर टेस्ट पर रोक लगा दी थी। आयोग ने इस मामले में वायु सेना के एयर चीफ मार्शल वीआर चौधरी को चिट्ठी भी लिखी है, जिसमें केस की जांच करने और आवश्यक कदम उठाने की मांग की गई है।

कन्नड़ टीवी एक्ट्रेस सौजन्या ने फांसी लगाकर खुदकुशी की

कन्नड़ टेलीविजन एक्ट्रेस सौजन्या ने फांसी लगाकर आत्महत्या कर ली है। गुरुवार सुबह बेंगलुरु के अपार्टमेंट में वे मृत पाई गईं। पुलिस ने उनकी लाश के साथ सुसाइड नोट भी बरामद किया है, जिसमें उन्होंने लिखा है कि उनकी मौत के लिए किसी को जिम्मेदार नहीं ठहराया जाए। सौजन्या कोडगु जिले के कुशलनगर की रहनी वाली थीं और उन्होंने कुछ सीरियल और कन्नड़ फिल्मों में काम किया था। पुलिस ने उनके पैर के टैटू से उनकी पहचान की। मामले की जांच जारी है।

राजनाथ सिंह से मिले नए वायु सेना प्रमुख वीआर चौधरी

एयर चीफ मार्शल वीआर चौधरी ने गुरुवार को भारतीय वायु सेना के प्रमुख का कार्यभार संभाला। उन्होंने एयर चीफ मार्शल राकेश कुमार सिंह भदौरिया की जगह ली है। चौधरी देश के 27वें वायु सेना प्रमुख बने हैं। वीआर चौधरी का पूरा नाम विवेक राम चौधरी है। वे नेशनल डिफेंस एकेडमी (NDA) के छात्र रहे हैं और डिफेंस सर्विसेज स्टाफ कॉलेज से भी ग्रेजुएट हैं। रक्षा मंत्री राजनाथ सिंह से चौधरी की आज मुलाकात हुई।

बलवीर गिरि बने श्री बाघंबरी गद्दी के नए महंत

श्री मठ बाघंबरी की गद्दी श्रीनिरंजनी अखाड़ा के उपमहंत बलवीर गिरि को मिलेगी। वह बिल्केश्वर महादेव मंदिर के महंत हैं। 5 अक्टूबर को नरेंद्र गिरि की षोडसी के दिन उनकी चादर विधि होगी। उन्हें इसी दिन महंत की गद्दी पर बैठाया जाएगा। हरिद्वार में गुरुवार को निरंजनी अखाड़े में आयोजित पंच परमेश्वर की बैठक में यह निर्णय लिया गया। अखाड़े के आचार्य महामंडलेश्वर स्वामी कैलाशानंद गिरी महाराज और सचिव रवींद्र पुरी की मौजूदगी में यह घोषणा की गई। पूरी खबर यहां पढ़ें...

दिल्ली हाईकोर्ट ने रोहिणी कोर्ट शूटआउट का स्वत: संज्ञान लिया

दिल्ली हाईकोर्ट ने गुरुवार को रोहिणी कोर्ट शूटआउट का स्वत: संज्ञान लिया, जिसमें तीन लोग मारे गए था। कोर्ट ने कहा कि अदालतों में पर्याप्त संख्या में पुलिसकर्मियों की प्रभावी तैनाती होनी चाहिए। चीफ जस्टिस डीएन पटेल और न्यायमूर्ति ज्योति सिंह की पीठ ने दिल्ली पुलिस, दिल्ली सरकार और केंद्र सरकार के साथ-साथ दिल्ली हाईकोर्ट बार एसोसिएशन को नोटिस जारी किया। कोर्ट ने निर्देश दिया कि सुरक्षा बनाए रखने को लेकर हलफनामे या रिपोर्ट के रूप में सुझाव दायर किए जाएं।

लगातार तीसरे दिन शेयर बाजार लाल निशान में बंद

सितंबर सीरीज की एक्सपायरी के दिन बाजार में उतार-चढ़ाव देखने मिला। इसी के साथ बाजार लगातार तीसरे दिन कमजोरी के साथ बंद हुए। सेंसेक्स 287 पॉइंट गिरकर 59,126 पर और निफ्टी 93 पॉइंट गिरकर 17,618 पर बंद हुआ। मिडकैप और स्मॉलकैप शेयर्स में बढ़त देखने को मिली। BSE का मिडकैप इंडेक्स 0.33% और स्मॉलकैप 0.56% की बढ़त के साथ बंद हुआ। इससे पहले बाजार की शुरुआत हरे निशान में हुई थी। सेंसेक्स 59,549 पर और निफ्टी 17,718 पर खुला था। पूरी खबर यहां पढ़ें...

दिल्ली में सरकारी स्कूल के टीचर्स के लिए वैक्सीनेशन अनिवार्य

दिल्ली सरकार ने सरकारी स्कूलों के टीचर्स और नॉन टीचिंग स्टाफ के लिए कोरोना वैक्सीन लगवाना अनिवार्य कर दिया है। सरकार की ओर से कहा गया कि कोरोना वैक्सीन नहीं लगाने वाले टीचर्स और स्टाफ को 15 अक्टूबर से स्कूल जाने की इजाजत नहीं दी जाएगी। उन्हें छुट्टी पर माना जाएगा। शिक्षा निदेशालय की ओर से जारी आदेश के अनुसार, सभी जिलों के अधिकारियों और स्कूल के प्रिसिंपल को वैक्सीनेशन सुनिश्चित करना होगा।

सुशांत के करीबी दोस्त कुणाल जानी को NCB ने गिरफ्तार किया

नारकोटिक्स कंट्रोल ब्यूरो (NCB) ने दिवंगत बॉलीवुड एक्टर सुशांत सिंह राजपूत की मौत से जुड़े ड्रग्स मामले में मुंबई के खार से होटल व्यवसायी कुणाल जानी को गिरफ्तार किया है। कुणाल सुशांत के करीबी दोस्तों में से एक हैं और इस मामले मे वह लंबे समय से फरार चल रहे थे। कुणाल होटल बिजनेस में राज कुंद्रा के पार्टनर भी हैं , शिल्पा और राज की बेस्टिन हॉस्पिटैलिटी के डायरेक्टर हैं। पूरी खबर यहां पढ़ें...

सरकारी कंपनियों की सेल लगाएगी सरकार

केंद्र सरकार जल्द ही सरकारी कंपनियों की सेल लगाने जा रही है। आने वाले दिनों में कई सरकारी कंपनियों के ऑफर फॉर सेल (OFS) आने की संभावना है। इसके लिए विनिवेश विभाग मर्चेंट बैंकर और कानूनी सलाहकारों की नियुक्ति कर रहा है। हाल ही में इन पदों के लिए आवेदन मंगाए गए हैं।

निकोलस सारकोजी को कोर्ट ने चुनाव में अवैध फाइनेंसिंग का दोषी करार दिया

फ्रांस के पूर्व राष्ट्रपति निकोलस सारकोजी को कोर्ट ने चुनावी कैम्पेन में अवैध फाइनेंसिग करने के आरोप में दोषी करार दिया है और एक साल हाउस अरेस्ट की सजा सुनाई है। यह मामला 2012 में फ्रांस में हुए चुनावों का है। उन पर आरोप था कि उन्होंने चुनावों में 27.5 मिलियन डॉलर खर्च किए, जो कि वहां चुनाव खर्च की कानूनी सीमा से करीब दो गुना ज्यादा है। कोर्ट ने कहा है कि हाउस अरेस्ट के दौरान उन्हें इलेक्ट्रॉनिक मॉनिटरिंग ब्रेसलेट पहनना होगा।

दिल्ली में नदी के तट पर या सार्वजनिक स्थानों पर नहीं होगा छठ पूजन का आयोजन

दिल्ली में इस साल छठ पूजा का आयोजन सार्वजनिक स्थानों या यमुना नदी के किनारे नहीं होगा। दिल्ली डिजास्टर मैनेजमेंट अथॉरिटी (DDMA) ने कोरोना की गाइडलाइन के तहत गुरुवार को इस बात का ऐलान किया। त्योहार के दौरान मेला या फूड स्टॉल लगाने की अनुमति भी नहीं होगी। अथॉरिटी ने लोगों से अनुरोध किया है कि घरों में ही त्योहार मनाएं।

मुंबई के किंग एडवर्ड मेमोरियल अस्पताल में 29 MBBS स्टूडेंट कोरोना पॉजिटिव

मुंबई के किंग एडवर्ड मेमोरियल अस्पताल में MBBS के 29 स्टूडेंट कोरोना पॉजिटिव मिले हैं। इनमें से 27 स्टूडेंट फुली वैक्सिनेटिड हैं, यानी इन्हें वैक्सीन की दोनों डोज लग चुकी हैं। 23 स्टूडेंट सेकंड ईयर के छात्र हैं, जबकि 6 स्टूडेंट फर्स्ट ईयर के हैं। दो छात्रों को सेवन हिल्स अस्पताल में भर्ती किया गया है, जबकि बाकी सभी को क्वारैटाइन होने को कहा गया है।

महाराष्ट्र ATS ने मुंबई से एक संदिग्ध आतंकी को गिरफ्तार किया

महाराष्ट्र ATS ने मुंबई से मुहम्मद इरफान रहमत अली शेख नाम के एक संदिग्ध आतंकी को बांद्रा में उसके घर से गिरफ्तार किया है। 50 साल का मुहम्मद इरफान पेशे से दर्जी है। तीन दिन पहले ATS को रिजवान मोमिन और जाकिर हुसैन शेख की कस्टडी मिली थी। इन दोनों ने ही मुहम्मद इरफान के बारे में बताया। पुलिस को उसके घर से 49 हजार रुपए भी बरामद हुए हैं, जिनका इस्तेमाल आतंकी घटनाओं को अंजाम देने में किया जाना था।

गुजरात के डैम में नहाते-नहाते डूबने लगा युवक, महिलाओं ने हिम्मत दिखाकर बचाया

गुजरात के जूनागढ़ में विलिंगडन डैम में हादसा होते-होते टला। यहां एक युवक डूब रहा था, जिसे महिलाओं ने बचा लिया। दरअसल भारी बारिश के चलते विलिंगडन डैम ओवरफ्लो हो रहा है, जिसे देखने के लिए कल कई लोग जूनागढ़ पहुंचे थे। उस समय एक युवक बांध के सामने नहा रहा था। पानी के तेज बहाव के चलते वह डूबने लगा। तभी वहां मौजूद महिलाओं ने फुरती और साहस दिखाते हुए उस युवक का बचा लिया।

UPSC टॉपर्स के अंक जारी

संघ लोक सेवा आयोग (UPSC) ने सिविल सेवा परीक्षा-2020 के कट ऑफ मार्क्स और कैंडिडेट्स के व्यक्तिगत अंक जारी कर दिए। बुधवार को जारी सूचना के मुताबिक टॉपर शुभम कुमार को 52.04% और दूसरे नंबर पर रहीं जागृति अवस्थी को 51.95% अंक मिले हैं। शुभम को 1750 अंक के रिटेन में 878 अंक और 275 अंक के पर्सनालिटी टेस्ट (इंटरव्यू) में 176 अंक मिले हैं। पूरी खबर यहां पढ़ें...

पंजाब में केजरीवाल के 6 चुनावी वादे

दिल्ली के मुख्यमंत्री अरविंद केजरीवाल ने पंजाब के लुधियाना में प्रेस कॉन्फ्रेंस में स्वास्थ्य के लिए 6 चुनावी वादे किए हैं। इसके तहत सरकारी अस्पतालों में इलाज और ऑपरेशन मुफ्त होगा। ​​​​​दवाइयां और टेस्ट भी मुफ्त ही मिलेंगे। पंजाब के हर व्यक्ति को एक हेल्थ कार्ड जारी किया जाएगा। इसके साथ ही दिल्ली जैसा मोहल्ला क्लिनिक हर पिंड में बनाया जाएगा, जिसे पिंड क्लिनिक नाम दिया जाएगा। पूरी खबर यहां पढ़ें...

UP में पुलिस की पिटाई से व्यापारी की मौत की SIT जांच की मांग

कानपुर के कारोबारी मनीष गुप्ता की गोरखपुर में पुलिस के हाथों हत्या मामले ने तूल पकड़ दिया है। मनीष की पत्नी ने SIT जांच की मांग की है। आज सपा अध्यक्ष अखिलेश यादव पीड़ित परिवार से मिलने कानपुर पहुंच रहे हैं। बुधवार को कांग्रेस महासचिव प्रियंका गांधी ने भी बात की थी। पूरी खबर यहां पढ़ें...

मेघालय में बस नदी में गिरी, चार लोगों की मौत

मेघालय में तुरा से शिलांग जा रही एक बस रिंगदी नदी में गिर गई। हादसे में चार लोगों की जान गई है। घायलों को अस्पताल में भर्ती कराया गया है। बस में फंसे यात्रियों को बचाने के लिए राहत कार्य जारी है।

मुंबई में ट्रेन और प्लेटफार्म के गैप में गिरी महिला, ऐसे बची जान

चलती ट्रेन में उतरने के चक्कर में एक महिला ठाणे के कल्याण स्टेशन पर ट्रेन और प्लेटफार्म गैप में गिर पड़ी। इससे पहले की वह पटरियों पर गिरती, मौके पर मौजूद जीआरपी के कॉन्स्टेबल ने दौड़ कर उसे पकड़ लिया और महिला की जान बच गई। पूरी खबर यहां पढ़ें...

आज फिर महंगे हुए पेट्रोल-डीजल

आज एक बार फिर पेट्रोल-डीजल के दाम बढ़े हैं। राजधानी दिल्ली में मंगलवार को डीजल 25 और पेट्रोल 30 पैसे महंगा हुआ है। इसके बाद यहां पेट्रोल 101.64 और डीजल 89.87 रुपए प्रति लीटर पर पहुंच गया है। कच्चे तेल (क्रूड ऑइल) की बढ़ती कीमतों के कारण आने वाले दिनों में पेट्रोल-डीजल और महंगे हो सकते हैं। अपने शहर में पेट्रोल-डीजल का दाम जानने के लिए यहां क्लिक करें...