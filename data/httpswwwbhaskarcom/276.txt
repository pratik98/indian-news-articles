Hindi News

Sports

Cricket

AUS Women Vs IND Women | Poonam Raut Given Not Out, But Walks To Hand Aussies A Third Wicket

इंडिया Vs ऑस्ट्रेलिया विमेन पिंक बॉल टेस्ट: 80वें ओवर में गेंद पूनम के बल्ले से लगकर कीपर हीली के गलव्स में गई, अंपायर के नॉट आउट देने के बाद भी वह पवेलियन चली गईं

भारत और ऑस्ट्रेलिया महिला टीम के बीच खेले जा रहे पिंक बॉल टेस्ट के दूसरे दिन भारतीय बल्लेबाज पूनम राउत ने खेल भावना का परिचय दिया। जिसकी तारीफ विपक्षी टीम सहित कॉमेंटेटर ने भी की। वहीं पूनम की खेल भावना को भारतीय टीम के खिलाड़ियों ने पूरा सम्मान दिया और पवेलियन में खड़े होकर उनका स्वागत किया।

दरअसल भारत की बल्लेबाजी के 80वें ओवर में ऑस्ट्रेलिया की सॉफी मोलीन्यूक्स गेंदबाजी कर रही थीं। सामने पूनम राउत थीं। सॉफी की गेंद बाहर जा रही थी। पूनम ने इसे खेलने की कोशिश की, लेकिन वह गेंद विकेट कीपर हीली के हाथों में चली गई। मोलीन्यूक्स ने अपील की, पर अंपायर ने पूनम को नॉट आउट करार दिया। ऑस्ट्रेलिया की टीम रिव्यू लेने की सोच ही रही थी, तभी पूनम पवेलियन की ओर चल गईं। इसको देखकर ऑस्ट्रेलियाई खिलाड़ी और अंपायर हैरान थे। पूनम को अंदाजा था कि गेंद उनके बल्ले के किनारे से लग कर ही हीली के पास गई है।

पूनम के इस फैसले को डग आउट में बैठी भारतीय टीम ने भी खड़े होकर सम्मान दिया। वहीं कॉमेंटेटर ने भी पूनम के इस फैसले को खेल भावना बताते हुए बड़ा और बहादुरी भरा फैसला बताया।

पूनम राउत ने ऑस्ट्रेलिया के खिलाफ पिंक बॉल टेस्ट में 165 गेंदों का सामना कर 36 रन बनाए।

स्मृति मंधाना ने बनाया पिंक बॉल टेस्ट में पहला शतक

भारतीय क्रिकेटर स्मृति मंधाना पिंक बॉल टेस्ट में शतक बनाने वाली पहली भारतीय महिला क्रिकेटर बनीं। मैच के दूसरे दिन का खेल शुरू होने के बाद मंधाना ने अपने स्कोर में 20 रन जोड़कर पिंक बॉल टेस्ट का पहला शतक बनाया। वह पिंक बॉल टेस्ट में शतक बनाने वाली दूसरी भारतीय क्रिकेटर हैं।

उनसे पहले कोहली ने 2019 में बांग्लादेश के खिलाफ खेले गए टीम इंडिया के पहले पिंक बॉल टेस्ट में शतक जमाया था। उन्होंने 136 रनों की पारी खेली थी। मंधाना ऑस्ट्रेलिया में शतक बनाने वाली पहली भारतीय बल्लेबाज हैं। मंधाना ने यह सैकड़ा 170 गेंदों में 18 चौके और एक छक्के की मदद से पूरा किया। मंधाना का यह टेस्ट करियर का पहला शतक भी है। मंधाना ने 216 गेंदों पर 127 रन की पारी खेली।