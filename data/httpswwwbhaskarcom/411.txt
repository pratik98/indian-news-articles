Hindi News

Madhurima

If Life Is Changed By Someone's Gift, Then That Gift And The Giver Become Immortal Forever, Just As The Sahib Had Become.

लघुकथा: किसी के दिए उपहार से अगर जीवन बदल जाए तो वो उपहार और देने वाला सदा के लिए अमर हो जाते हैं, जैसे साहब हो गए थे

देवेंद्र कुमार 8 दिन पहले



कॉपी लिंक

कभी कोई एक बिंदू रखने की जगह दे देता है, तो जीवनरेखा खींचने का सिलसिला बनाने में सफलता मिल जाती है। वही बिंदू सबसे बड़ा उपहार है।

आज उसका जन्म दिन था। बच्चे व पत्नी स्वागत में व्यस्त थे। कुछ रिश्तेदार आए हुए थे। टेबल सजाई जा रही थी। रंग-बिरंगे गुब्बारे देख बच्चे चहक रहे थे। उपहारों के रंग-बिरंगे पैकेट्स थे। सभी तैयारियों में लगे थे। बड़ा-सा केक टेबल पर सजाया हुआ था। ...और वह न जाने कहां खो गया। उसकी स्मृति उसे कई साल पीछे ले आई.. जब वह मात्र 12-13 साल का था। शहर में एक पेड़ के नीचे बैठा रहता। आने-जाने वालों के सामने हाथ फैलाकर भीख मांगता। शाम तक इतना हो जाता कि उसका व उसकी मां का पेट पल जाता। एक दिन वहां से एक साहब गुज़रे। वे शहर में नए आए थे। अपने ऑफिस पैदल ही जाते थे। वह दौड़ कर उनके पास गया। हाथ जोड़कर नमस्ते करके हाथ फैला दिया। उसे कुछ ज़्यादा ही उम्मीद थी कि साहब हैं, तो बीस का नोट तो हाथ में आएगा ही। लेकिन ऐसा नहीं हुआ। उल्टे उनके भाव से साफ़ ज़ाहिर हुआ कि उसका इस तरह से हाथ फैलाना उन्हें बिल्कुल भी अच्छा नहीं लगा। फिर भी पांच का सिक्का हथेली पर रख दिया। एक-दो दिन तो इस तरह रोज़ मांगते रहने पर उन्होंने कुछ नहीं कहा। दो-पांच रुपए हाथ में रख दिया करते, पर उनके मिज़ाज से लगता था कि उन्हें भिखमंगों से नफरत है। एक दिन उन्हें ग़ुस्सा आ ही गया। बुरी तरह से डांट दिया। कहने लगे - ‘शर्म नहीं आती भीख मांगते हुए। अच्छे-भले सेहतमंद हो, मेहनत करके खाओ। तुम्हारी तरह सभी भीख मांगने लग जाएं तो देश में कमाएगा कौन? हमारे देश के जितने भी भीख मांगने वाले हैं अगर मेहनत करने लग जाएं तो हमारी अर्थव्यवस्था को काफी गति मिल सकती है।’ साहब के चेहरे पर ग़ुस्से को भांपकर वह चुपचाप गर्दन नीची कर पेड़ की तरफ लौट गया। अब साहब उसे रुपया नहीं देते। वह दौड़ कर उनके पास भी नहीं जाता। बस पेड़ की छाया में बैठा रहता। साहब भी तिरछी नज़रों से घूरते हुए तेज़ी से निकल जाते। एक दिन साहब ख़ुद उसके पास आए। पास बैठे और हालचाल पूछा। उसे लगा आज साहब मूड में हैं, उसे बीस-पचास का नोट दे देंगे, पर ऐसा नहीं हुआ। वे पैसों की जगह एक पैकेट देकर कहने लगे - ‘आज मैं तेरे लिए एक उपहार लाया हूं।’ फिर पैकेट खोला, उसमें से निकली वज़न तौलने वाली मशीन देते हुए बोले- ‘आज से तुम्हंे भीख मांगने की ज़रूरत नहीं। ये मशीन सामने रख देना। लोग अपने आप तुलेंगे और तुझे पांच रुपए देकर जाएंगे। इससे तुझे किसी के सामने हाथ भी फैलाना नहीं पड़ेगा। तुम अपने मेहनत की खाओगे।’ कहकर उन्होंने गाल पर हल्की सी थपकी दी और चले गए। उसकी आंखें भर आईं। अब वे हमेशा उसके पास ख़ुद रुकते। उसका हालचाल पूछते। उसकी दिन-भर की कमाई का पूछते। कभी-कभी हंस कर मज़ाक में कहते- ‘पैसों की बचत करके रखना, तेरी शादी जो करनी है।’ धीरे-धीरे पैसों की भी बचत होने लगी। इस बीच चाय की दुकान भी खोल ली। दुकान चल निकली तो धंधे का विस्तार कर लिया। आज भरा पूरा परिवार, पैसा, गाड़ी अच्छे दोस्त सब कुछ है। किसी चीज़ की कमी नहीं है। पर साहब जाने कहां होंगे। उनका तो कुछ ही महीनों बाद तबादला हो गया था। ‘हैप्पी बर्थडे टू यू’ गाने के साथ उसका ध्यान टूटा। उसने मोमबत्तियां बुझाईं। सब ने उपहार भेंट किए, पर उसे वह उपहार याद आ रहा था, जिसने उसकी ज़िंदगी को बदल दिया था। उसी उपहार ने उसे इस मक़ाम तक पहुंुचाया। न जाने कहां होंगे वे साहब। पर जहां भी होंगे सैंकड़ों को नई राह दिखा रहे होंगे। अपने साहब को याद करते हुए उसकी आंखंे नम हो आईं।