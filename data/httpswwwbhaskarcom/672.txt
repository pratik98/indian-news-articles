Hindi News

National

Prime Minister Narendra Modi To Launch Swachh Bharat Mission Urban 2 And AMRUT Today Updates

स्वच्छ भारत मिशन फेज 2 लॉन्च: प्रधानमंत्री ने कहा- स्वच्छता अभियान के दूसरे फेज में शहरों से कूड़े के पहाड़ पूरी तरह हटाए जाएंगे

नई दिल्ली 10 घंटे पहले



कॉपी लिंक

मोदी ने कहा कि बच्चे अब गंदगी फैलाने पर बड़ों को भी टोक देते हैं।

प्रधानमंत्री नरेंद्र मोदी ने स्वच्छ भारत मिशन अर्बन 2.0 और अमृत 2.0 प्रोग्राम की शुक्रवार को शुरुआत की। वीडियो कॉन्फ्रेंसिंग के जरिए मोदी ने कहा कि स्वच्छता अभियान को मजबूती देने का बीड़ा अब नई पीढ़ी ने उठा लिया है। आज बच्चे चॉकलेट के रैपर फेंकते नहीं बल्कि जेब में रख लेते हैं और गंदगी फैलाने पर बड़ों को भी टोकते हैं।

मोदी ने कहा कि साफ-सफाई के मामले में युवा पहल कर रहे हैं। कुछ वेस्ट से भी कमाई कर रहे हैं तो कई जागरुकता फैला रहे हैं। सूखे और गीले कचरे को अलग करने के लिए लोग जागरुक हो गए हैं। स्वच्छ भारत मिशन से दूसरे फेज में शहरों से कूड़े के पहाड़ पूरी तरह हटाए जाएंगे। मोदी ने केंद्रीय शहरी विकास मंत्री हरदीप सिंह पुरी से कहा कि ऐसा ही एक पहाड़ लंबे समय से दिल्ली में भी है, यह भी हटने का इंतजार कर रहा है।

मोदी ने कहा कि बाबा साहेब, असमानता दूर करने का बहुत बड़ा माध्यम शहरी विकास को मानते थे। बेहतर जीवन की आकांक्षा में गांवों से बहुत से लोग शहरों की तरफ आते हैं। हम जानते हैं कि उन्हें रोजगार तो मिल जाता है लेकिन उनका जीवन स्तर गांवों से भी मुश्किल स्थिति में रहता है।

हर रोज 70% वेस्ट प्रोसेस कर रहे, इसे 100% तक पहुंचाना है

मोदी ने कहा कि आज भारत हर दिन करीब एक लाख टन वेस्ट प्रोसेस कर रहा है। 2014 में जब देश ने अभियान शुरू किया था तब देश में हर दिन पैदा होने वाले वेस्ट का 20 प्रतिशत से भी कम प्रोसेस होता था। आज हम करीब 70% डेली वेस्ट प्रोसेस कर रहे हैं। अब हमें इसे 100% तक लेकर जाना है।

स्वच्छता जीवनशैली है

प्रधानमंत्री ने कहा कि हमें ये याद रखना है कि स्वच्छता, एक दिन का, एक पखवाड़े का, एक साल का या कुछ लोगों का ही काम है, ऐसा नहीं है। स्वच्छता हर किसी का, हर दिन, हर पखवाड़े, हर साल, पीढ़ी दर पीढ़ी चलने वाला महाअभियान है। स्वच्छता जीवनशैली है, स्वच्छता जीवन मंत्र है।

रेहड़ी वालों के लिए पीएम स्वनिधि योजना आशा की नई किरण

प्रधानमंत्री ने कहा कि आज शहरी विकास से जुड़े इस कार्यक्रम में, मैं किसी भी शहर के सबसे अहम साथियों में से एक की चर्चा अवश्य करना चाहता हूं। ये साथी हैं हमारे रेहड़ी-पटरी वाले, ठेला चलाने वाले- स्ट्रीट वेंडर्स। इन लोगों के लिए पीएम स्वनिधि योजना, आशा की एक नई किरण बनकर आई है।

सरकार के मुताबिक स्वच्छ भारत मिशन और अटल मिशन को सभी शहरों को कचरा मुक्त बनाने और जल संरक्षण के लक्ष्य को हासिल करने के लिए तैयार किया गया है। अटल मिशन के दूसरे चरण का लक्ष्य करीब 2.64 करोड़ सीवर कनेक्शन और करीब 2.68 करोड़ नल कनेक्शन देना है। साथ ही 500 अमृत शहरों में सीवरेज और सेप्टेज को 100% कवरेज करते हुए करीब 4,700 शहरी स्थानीय निकायों में सभी घरों में पीने के पानी की सप्लाई करना है। इससे शहरी क्षेत्रों में 10.5 करोड़ से ज्यादा लोगों को फायदा होगा।