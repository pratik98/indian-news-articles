Hindi News

Local

Rajasthan

Nagaur

Tomorrow Exam Will Be Held At 85 Exam Centers; Arrangements Made For The Arrival, Lodging, Food And Drink, Commuting And Security Of The Examinees

REET-2021 के लिए तैयार नागौर: RBSE सभी 85 सेन्टर की CCTV से रखेगा निगरानी, संडे को बंद रहेगा इन्टरनेट; विद्यार्थियों का आना शुरू, ठहरने, खाने-पीने, आने-जाने और सुरक्षा के किए इंतजाम

नागौर 7 दिन पहले



कॉपी लिंक

जिला कलेक्टर जितेंद्र कुमार सोनी और SP अभिजीत सिंह रोडवेज बस स्टेशन पहुंचे।

राजस्थान अध्यापक पात्रता परीक्षा (REET)-2021 रविवार को होगी और इसके लिए नागौर में तैयारियां पूर्ण कर ली गई हैं। जिले में यह परीक्षा 85 परीक्षा केंद्रों पर होगी। जिले के सभी परीक्षा केन्द्रों पर राजस्थान माध्यमिक शिक्षा बोर्ड की ओर से CCTV की व्यवस्था की गई है और बोर्ड कार्यालय से सीधी मॉनिटरिंग की जाएगी।

परीक्षा के दिन इन्टरनेट बंद करने को लेकर भी सम्भागीय आयुक्त ने आदेश जारी कर दिए हैं। परीक्षा केन्द्रों पर सुरक्षा के लिए विशेष पुलिस जाब्ता भी तैनात किया गया है। परीक्षार्थियों का आना शुरू हो गया है और इनके रहने-खाने, आने जाने में कोई परेशानी नहीं हो इसके लिए विशेष इंतजाम किए गए हैं। जिला कलेक्टर जितेन्द्र कुमार सोनी ने हर व्यवस्था चाक-चौबंद रखने के आदेश जारी कर दिए हैं।

नागौर, डीडवाना, कुचामन और लाडनू में परीक्षार्थियों की बड़ी उपस्थिति रहेगी। ऐसे में भीड़ कम हो, इसके लिए प्रशासन ने आमजन से अपेक्षा की है कि वे अति आवश्यक होने पर ही घर से बाहर निकलें और जरूरी होने पर ही यात्रा करें। नागौर सहित जिले में अनेक संगठन व सामाजिक संस्थाएं, नगर निकाय, जनप्रतिनिधि इस परीक्षा के लिए आ रहे लोगों के लिए रहने, खाने-पीने आदि की अनेक सुविधाएं मुहैया करा रहे हैं।

जिला कलेक्टर जितेंद्र कुमार सोनी और SP अभिजीत सिंह अभ्यर्थियों से बात करते हुए।

परीक्षा की प्रथम पारी सुबह 10 बजे से 12.30 बजे तक तथा द्वितीय पारी दोपहर 2.30 बजे से शाम 5 बजे तक होगी। इनमें 30 हजार 405 परीक्षार्थी पंजीकृत है। अभ्यर्थियों के लिए सुरक्षा के इंतजाम के साथ साथ यातायात व्यवस्था भी सुचारू रहे, इसके लिए विशेष इंतजाम किए गए हैं।

अभ्यर्थियों के रहने-खाने की व्यवस्थाएं पूरीं।

खाने-पीने और रहने की व्यवस्था

अजमेर में आने वाले रीट परीक्षार्थियों के लिए अजमेर सहित जिले के विभिन्न समाजों, सामाजिक कार्यकर्ताओं, स्वयंसेवी संस्थाओं, जनप्रतिनिधियों आदि ने भोजन-पानी, ठहरने आदि की अनेक स्थानों पर निशुल्क व्यवस्था की है। ADM ने बताया कि नागौर जिला मुख्यालय सहित डीडवाना, कुचामन तथा लाडनूं में निर्धारित किए गए केन्द्रों पर रीट के अभ्यर्थी परीक्षा देने आना शुरू हो गए हैं। 1100 नागौर पुलिस के जवान, 2 आरएसी की बटालियन, हाडी रानी बटालियन की एक प्लाटून तथा 300 होमगार्ड तैनात रहेंगे। इनके अलावा परीक्षा केन्द्रों से संबंधित शहर के पुलिस उपाधीक्षक, थानाधिकारी व फ्लाइंग स्कवायड पूरी तरह निगरानी मे होंगे। परीक्षा केन्द्र पर प्रवेश करते वक्त महिला अभ्यर्थियों की जांच के लिए अलग से व्यवस्था की गई है जहां महिला पुलिस स्टॉफ ही तैनात रहेगा।

कल बंद रहेगी इंटरनेट सेवाएं

परीक्षा के दौरान फेक न्यूज, दुर्घटनाओं की अफवाहें, पेपर लीक की अफवाहें को देखते हुए कानून व्यवस्था बनाए रखने के लिए संभागीय आयुक्त डॉ. वीना प्रधान ने 26 सितम्बर को संपूर्ण नागौर जिले में इंटरनेट सेवाएं बंद करने के आदेश जारी किए हैं। आदेश अनुसार REET-2021 की आयोजन तिथि 26 सितम्बर को सुबह छह बजे से शाम छह बजे तक नागौर जिले में इंटरनेट सेवाएं बंद रहेंगी।