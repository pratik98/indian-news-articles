Hindi News

Local

Rajasthan

Sikar

Jhunjhunu

Sachin Tanwar Pro Kabaddi Player From Jhunjhunu, Rajasthan Latest News Update

कबड्डी के सचिन: कबड्डी का जुनून ऐसा कि राजस्थान से हरियाणा तक पहुंच जाते थे, आज सबसे महंगे खिलाड़ियों में शुमार; पटना पाइरेट्स ने 84 लाख में खरीदा

सचिन तंवर का प्रो कबड्डी लीग में चयन हो गया है। वे पटना की टीम का सबसे महंगे खिलाड़ी हैं, जिन्हें 84 लाख में खरीदा गया।

राजस्थान के झुंझुनूं जिले के बड़बर गांव के रहने वाले सचिन तंवर वैसे तो राजस्थान पुलिस में सब-इंस्पेक्टर हैं, लेकिन वे प्रो कबड्डी लीग में पटना की टीम के सबसे महंगे खिलाड़ी हैं, जिन्हें 84 लाख में खरीदा गया है। उनका ये सफर आसान नहीं था। वे छिपकर हरियाणा तक कबड्डी खेलने जाते थे। चोट लग जाती तो घर आकर नहीं बताते थे। खेल के प्रति लगाव के चलते वे 10वीं में फेल भी हो गए, लेकिन कबड्डी का जुनून कम नहीं हुआ। आज यही सचिन देश के पांच सबसे महंगे कबड्डी खिलाड़ियों में शामिल हैं।

सचिन ने बताया कि वैसे तो उनका परिवार हरियाणा के महेंद्रगढ़ जिले के पाथेड़ा गांव का रहने वाला है, लेकिन बुआ की बड़बर गांव में शादी हुई थी और वे दो साल की उम्र से ही बड़बर में रहने लगे। यहीं पर पढ़ाई की और मकान बना लिया और फिर कबड्डी खेलना शुरू किया तो पीछे मुड़कर नहीं देखा।

मामा को खेलते देख हो गया कबड्‌डी से लगाव

दरअसल, सचिन के मामा भी कबड्डी प्लेयर रह चुके हैं। मामा को देखकर ही उन्होंने भी कबड्डी में दिल लगा लिया। बचपन में स्कूल की प्रतियोगिताओं के साथ-साथ गांव में लगने वाले मेलों में सचिन ने कबड्डी में खूब दांव-पेंच लगाकर विरोधी टीमों को पछाड़ा। इस दौरान कई बार स्कूल छोड़कर सचिन कबड्डी खेलने गए, इसके लिए वे हरियाणा तक पहुंच जाते थे। अपने कबड्डी के जुनून को कभी कम नहीं होने दिया। अब सचिन प्रो कबड्डी के स्टार प्लेयर हैं।

प्रो कबड्डी के पांच सबसे महंगे खिलाड़ियों में सचिन शामिल हैं। सचिन पटना टीम के भी सबसे महंगे खिलाड़ी हैं।

बड़ा भाई भी कबड्डी प्लेयर, स्पोर्ट्स कोटे से सिपाही

सचिन तंवर के बड़े भाई दीपक भी कबड्डी के नेशनल प्लेयर हैं। उन्हें भी राजस्थान सरकार ने खेल कोटे से कांस्टेबल बनाया है। वह फिलहाल प्रो कबड्डी की तैयारी कर रहे हैं। साथ ही चित्तौड़गढ़ में पोस्टेड हैं। सचिन के मामा भी हरियाणा के नेशनल कबड्डी प्लेयर रह चुके हैं। वहीं मां राधा और पिता सतीश सिंह खेती बाड़ी का काम करते हैं।

सीजन सात में गुजरात ने 78 लाख में खरीदा था

सचिन के बुआ के बेटे मोहन ने बताया कि सचिन और राहुल दो भाई हैं। बड़ा भाई राहुल राजस्थान पुलिस में हैं। सचिन दो साल के थे, तभी से उनके पास रह रहे हैं। करीब 15 साल तक सचिन को अपने पास रखा। फिर खेलने के लिए जयपुर चले गए। पहले तीन सीजन में सचिन गुजरात के लिए खेले। सीजन पांच में सचिन की बोली गुजरात फ्रेंचाइजी ने 36 लाख लगाई थी। फिर सीजन 6 में सचिन को गुजरात फ्रेंचाइजी ने ही 56 लाख रुपए में खरीदा। सीजन सात में भी सचिन गुजरात फ्रेंचाइजी का हिस्सा रहे और 78 लाख रुपए सालाना में खेले। इस बार सचिन पटना के लिए सीजन 8 खेलेंगे।