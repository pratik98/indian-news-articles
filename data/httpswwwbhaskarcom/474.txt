Hindi News

Magazine

Economist

America's Aggressive Move To Deal With China In Asia; Confidence Of Security Will Be Created In Many Countries Including India 26 September 2021

चीन के खिलाफ कूटनीति: एशिया में चीन से निपटने के लिए अमेरिका की आक्रामक पहल; भारत सहित कई देशों में सुरक्षा का भरोसा पैदा होगा

7 दिन पहले



कॉपी लिंक

अमेरिका, ब्रिटेन और आस्ट्रेलिया के फौजी गठजोड़ से चीन को गंभीर नतीजों के संकेत

लगभग दस साल पहले अमेरिका के राष्ट्रपति बराक ओबामा ने आस्ट्रेलिया की संसद में कहा था, अमेरिका प्रशांत क्षेत्र की ताकत है और हम यहां पांव जमाने आए हैं। इस सप्ताह व्हाइट हाउस में जो बाइडेन अमेरिका, आस्ट्रेलिया, भारत और जापान (क्वाड) के नेताओं की पहली प्रत्यक्ष बैठक में कुछ ऐसी ही भावनाएं जाहिर कर सकते हैं। इस बीच एक नए फौजी गठजोड़ ने एशियाई देशों को आश्वस्त किया है। पिछले सप्ताह अमेरिका और ब्रिटेन के आस्ट्रेलिया को आठ परमाणु पनडुब्बी देने के समझौते- आकस से साफ है कि एशिया में चीन के बढ़ते प्रभाव से निपटने के लिए अमेरिका ने गंभीर पहल की है।

नया गठबंधन चीन के उग्र रवैये से परेशान भारत और अन्य देशों में विश्वास पैदा करेगा। आकस प्रशांत क्षेत्र में सत्ता का नया संतुलन बनाएगा। आकस ने अमेरिका के रुख में दृढ़ता का संकेत दिया है। अमेरिका,ब्रिटेन अपनी सबसे अधिक संवेदनशील टेक्नोलॉजी आस्ट्रेलिया को हस्तांतरित करेंगे। तीनों देश साइबर क्षमताओं, आर्टिफिशियल इंटेलीजेंस, क्वांटम कंप्यूटिंग और संबंधित क्षेत्रों में सहयोग करेंगे। ओबामा की घोषणा के बाद एशिया में अमेरिका के मित्रों के लिए पिछला दशक निराशाजनक रहा है। फिलीपीन्स और वियतनाम के दावों के बावजूद चीन ने दक्षिण चीन सागर में उथले द्वीपों पर कब्जा कर लिया है।

पिछले साल उसके सैनिकों की सीमा पर भारत से मुठभेड़ हो चुकी है। उसके लड़ाकू विमान और जंगी जहाज ताइवान पर लगातार दबाव बढ़ा रहे हैं। वह इस तरह ताइवान पर हमले का संकेत दे रहा है। चीन ने दक्षिण कोरिया के खिलाफ कठोर व्यापारिक प्रतिबंध लगाए हैं। जापान के सेनकाकू द्वीप के आसपास चीन के लड़ाकू विमान और युद्धपोत रोज चुनौती पेश करते हैं। कई एशियाई देशों को भय लगता है कि अमेरिकी नीति में निरंतरता नहीं हैे और वह पूरी ताकत से चीन का विरोध नहीं करता हैे।

वैसे, आकस इन आशंकाओं का जवाब है। इसका सैनिक महत्व स्पष्ट है। दक्षिण चीन सागर में जिन द्वीपों और समुद्री मार्गों पर चीन से विवाद उठे हैं, वहां डीजल पनडुब्बियों के मुकाबले परमाणु पनडुब्बियां बहुत तेज और सक्रिय साबित होंगी। वे खुफिया सूचनाएं जुटा सकती हैं, विशेष सैनिक तैनात कर सकती हैं और प्रशांत महासागर, हिंद महासागर में गहरे पानी के अंदर महीनों घूम सकती हैं। आकस का कूटनीतिक पहलू भी है। अभी हाल में आस्ट्रेलिया को चीन के आक्रामक तौर-तरीकों को सबसे ज्यादा झेलना पड़ा है। आकस ने संकेत दिया है कि चीन के दबाव का विरोध करने वाले देशों का समर्थन करने में उसे कोई दिक्कत नहीं है। आकस के जरिये चीन को इशारा किया गया है कि उसकी आक्रामकता के गंभीर नतीजे होंगे। नए गठजोड़ ने दक्षिण पूर्व एशिया को सुरक्षित बनाया है।

भारत की सुरक्षा के हिसाब से अनुकूल स्थितियां बनेंगी

नेशनल यूनिवर्सिटी सिंगापुर के सी राजामोहन ने फॉरेन पॉलिसी मैग्जीन में लिखा है कि भारत अपनी समुद्री सीमा को सुरक्षित रखने की जरूरत महसूस करता है। अफगानिस्तान से जल्दबाजी में अमेरिका की वापसी से विचलित भारत के लिए आकस समझौता लंबे समय तक अमेरिका की वचनबद्धता का प्रमाण हैे। आकस करार के बाद फ्रांस के राष्ट्रपति मेक्रोन और भारत के प्रधानमंत्री नरेंद्र मोदी के बीच फोन पर बातचीत हुई थी। आस्ट्रेलिया ने फ्रांस से 2016 में पनडुब्बियों की खरीद का करार किया था। आकस समझौते के बाद आस्ट्रेलिया ने सौदा रद्द कर दिया। इसका फ्रांस ने कड़ा विरोध किया है। इस घटनाक्रम के बीच भारत चाहेगा कि उसे परमाणु पनडुब्बियों का सहारा मिल जाए भले ही वह फ्रांस से हो या आकस से हो।