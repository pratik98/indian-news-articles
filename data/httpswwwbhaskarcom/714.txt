Hindi News

Women

What Were The Thoughts Of Mahatma Gandhi About Women, Understand Easily From These Five Things He Said

महात्मा गांधी की नजर में महिलाएं: महिलाओं को लेकर क्या सोच रखते थे महात्मा गांधी, उनकी कही इन 5 बातों से आसानी से समझें उनके विचार

नई दिल्ली 3 घंटे पहले लेखक: भारती द्विवेदी



कॉपी लिंक

गांधी जयंती

महिलाओं को बराबरी का दर्जा देने को लेकर आज से नहीं काफी समय से बातें होती रही हैं। इसके लिए नारे बुलंद किए जाते हैं। लेकिन आज भी महिला-पुरुष के बीच बात बराबरी तक नहीं पहुंची है। अपने ही देश में आजादी की लड़ाई से बात शुरू करें तो महिलाओं ने आगे बढ़कर संघर्ष किया और खुद को पीछे नहीं रहने दिया। तब महात्मा गांधी समेत देश के बड़े नेताओं ने महिलाओं की भागीदारी की अहमियत को समझा था। गांधी ना सिर्फ शांति और अहिंसा के पक्षधर रहे, बल्कि महिलाओं के प्रति उनका नजरिया भी काफी अहमियत रखता था। ऐसा इसलिए क्योंकि उनकी बातों, उनके कामों और उनके विचारों का समाज में काफी महत्व था। गांधी महिलाओं को लेकर अपने समय से आगे की सोच रखते थे। वो महिलाओं को पुरुषों की तुलना में सुपीरियर मानते थे और उनके पास अपने इस तर्क को स्थापित करने की वजह भी थी। आज गांधी जयंती पर हम आपको महिलाओं के लिए कही गई उनकी चुनिंदा बातें बता रहे हैं-

गांधी महिलाओं का अबला कहने के सख्त खिलाफ थे। उन्होंने अपने घर, निजी जिंदगी के अनुभवों से महिलाओं के लिए सम्मान करना सीखा था। अपनी पत्नी कस्तूरबा को लेकर उनके विचार बदलते रहे और बा के प्रति उनके मन में सम्मान बढ़ता गया। गांधी की सहयोगियों में महिलाएं खासतौर पर शामिल रहती थीं। इनमें बा के अलावा मनुबेन, सुशील नायर, आभा बेन, मीरा बेन, सरलादेवी चौधरानी जैसी कई महिलाएं शामिल थीं।

गांधी कई मंचों पर महिलाओं से जुड़ी सामाजिक कुरीतियों के खिलाफ खुलकर आवाज उठाते थे। उनसे पहले भी महिलाओं के उत्थान के लिए कई सामाजिक आंदोलन चले थे। उन्होंने अपने राजनीतिक आंदोलनों में महिलाओं के आगे आने पर जोर दिया।

महिलाओ के प्रति गांधी कितने दूरदर्शी थे, ये उनके यंग इंडिया जर्नल में लिखे लेख की एक लाइन से समझिए। गांधी लिखते हैं- 'आदमी जितनी बुराइयों के लिए जिम्मेदार है, उनमें सबसे घटिया नारी जाति का दुरूपयोग है।'

गांधी सीता और दौपद्री को महिलाओं के लिए आदर्श मानते थे। उनकी नजर में ये दोनों ही साहसिक महिलाएं थीं, जो गलत के खिलाफ आवाज उठाती रहीं। गांधी ने एक बार ये भी कहा था कि अगर वो महिला होते तो पुरुषों द्वारा होने वाले अत्याचार को बिल्कुल बर्दाश्त नहीं करते।

गांधी सिर्फ महिला उत्थान की बात नहीं करते थे बल्कि उसे सच करने के लिए कई प्रयास भी किया। जैसे हर आंदोलन में महिलाओं की भागीदारी सुनिश्चित करना। महिलाओं को आत्मनिर्भर बनाने के लिए उन्होंने चरखा चलाना भी सिखाया। वह महिलाओं के शिक्षा हासिल करने और नौकरी करके आत्मनिर्भर होने के भी पक्षधर थे।