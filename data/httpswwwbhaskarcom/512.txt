Hindi News

Business

Fixed Deposit Interest Rates Vs PPF KVP; Investment Options To Earn Better Than Fd Returns

आपके फायदे की बात: PPF और किसान विकास पत्र सहित पोस्ट ऑफिस की इन 5 योजनाओं में मिल रहा FD से ज्यादा ब्याज, समझें कहां पैसा लगाना रहेगा सही

नई दिल्ली 8 दिन पहले



कॉपी लिंक

पोस्ट ऑफिस ऐसी कई योजनाओं का संचालन कर रहा है जिनमें निवेश करके आप फिक्स्ड डिपॉजिट से ज्यादा ब्याज पा सकते हैं। पोस्ट ऑफिस की पब्लिक प्रोविडेंट फंड (PPF) में 7.1% तो किसान विकास पत्र (KVP) में 6.9% ब्याज मिल रहा है। इस समय SBI फिक्स्ड डिपॉजिट (FD) पर अधिकतम 5.40% ब्याज दे रहा है। हम आपको पोस्ट ऑफिस की ऐसी 5 स्कीम्स के बारे में बता रहे हैं जहां कोई भी व्यक्ति निवेश करके FD से ज्यादा ब्याज पा सकता है।

पब्लिक प्रोविडेंट फंड (PPF)

इसे खोला तो केवल 100 रुपए से जा सकता है, लेकिन फिर बाद में हर साल 500 रुपए एक बार में जमा करना जरूरी है। इस अकाउंट में हर साल अधिकतम 1.5 लाख रुपए ही जमा किए जा सकते हैं।

यह स्कीम 15 साल के लिए है। रकम बीच में नहीं निकाली जा सकती है, लेकिन इसे 15 साल के बाद 5-5 साल के लिए बढ़ाया जा सकता है।

इसे 15 साल के पहले बंद नहीं किया जा सकता है, लेकिन 3 साल बाद से इस अकाउंट के बदले लोन लिया जा सकता है।

PPF अकाउंट पर 7.1% ब्याज मिल रहा है।

इस योजना में निवेश के जरिए इनकम टैक्स एक्ट के सेक्शन 80C के तहत 1.5 लाख रुपए तक के निवेश पर टैक्स छूट का लाभ लिया जा सकता है।

PPF इनकम टैक्स की एग्जेंप्ट-एग्जेंप्ट-एग्जेंप्ट (EEE) कैटेगरी के अंतर्गत आती है। इसका मतलब यह है कि रिटर्न, मैच्योरिटी राशि और ब्याज से इनकम पर आयकर छूट मिलती है।अधिक जानकारी के लिए यहां क्लिक करें

कितने समय में पैसा हो जाएगा डबल: इसमें 7.1% ब्याज मिल रहा है, ऐसे में रूल ऑफ 72 के अनुसार अगर आप इस स्कीम में पैसा लगाते हैं तो पैसे को डबल होने में 10 साल 2 महीने का समय लगेगा।

किसान विकास पत्र (KVP)

किसान विकास पत्र (KVP) बचत स्‍कीम में फिलहाल 6.9% ब्याज मिल रहा है।

KVP में निवेश करने की कोई मैक्सिमम लिमिट नहीं है। हालांकि आपका न्‍यूनतम निवेश 1000 रुपए का होना चाहिए।

इसमें निवेश करने वाले की उम्र कम से कम 18 साल होना जरूरी है। इसमें सिंगल अकाउंट के अलावा जॉइंट अकाउंट की भी सुविधा है।

योजना में नाबालिग भी शामिल हो सकते हैं, लेकिन इसकी देखरेख उनके पेरेंट्स को करनी होगी।

अगर आप अपना निवेश निकालना चाहते हैं तो आपको कम से कम 2.5 साल का इंतजार करना होगा। इसमें ढाई साल का लॉकइन पीरियड रखा गया है।

इस योजना में निवेश कर इनकम टैक्स एक्ट के सेक्शन 80C के तहत 1.5 लाख रुपए तक के निवेश पर टैक्स छूट का लाभ लिया जा सकता है। अधिक जानकारी के लिए यहां क्लिक करें

कितने समय में पैसा हो जाएगा डबल: इसमें 6.9% ब्याज मिल रहा है, ऐसे में रूल ऑफ 72 के अनुसार अगर आप इस स्कीम में पैसा लगाते हैं तो पैसे को डबल होने में 10 साल 5 महीने का समय लगेगा।

नेशनल सेविंग सर्टिफिकेट (NSC)

NSC में निवेश पर 6.8% सालाना ब्याज मिल रहा है।

NSC अकाउंट खुलवाने के लिए आपको न्यूनतम 1000 रुपए निवेश करना होगा।

इसमें किसी नाबालिग के नाम पर और 3 वयस्कों के नाम पर संयुक्त खाता भी खोला जा सकता है।

आप NSC में कितनी भी रकम निवेश कर सकते हैं। इसमें निवेश की कोई अधिकतम सीमा नहीं है।

इसमें निवेश कर इनकम टैक्स एक्ट के सेक्शन 80C के तहत 1.5 लाख रुपए तक के निवेश पर टैक्स छूट का लाभ लिया जा सकता है। अधिक जानकारी के लिए यहां क्लिक करें

कितने समय में पैसा हो जाएगा डबल: इसमें 6.8% ब्याज मिल रहा है, ऐसे में रूल ऑफ 72 के अनुसार अगर आप इस स्कीम में पैसा लगाते हैं तो पैसे को डबल होने में 10 साल 7 महीने का समय लगेगा।

टाइम डिपॉजिट

पोस्ट ऑफिस में फिक्स्ड डिपॉजिट अकाउंट कैश या चेक के माध्यम से कोई भी व्यक्ति खुलवा सकता है।

इंडिया पोस्ट के मुताबिक, चेक के मामले में सरकार के खाते में चेक की रकम आने की तारीख से ही अकाउंट खुला हुआ माना जाएगा।

इसमें किसी नाबालिग के नाम पर और दो वयस्कों के नाम पर संयुक्त खाता भी खोला जा सकता है।

पोस्ट ऑफिस एफडी खाता खुलवाने के लिए न्यूनतम 1000 रुपए जमा करने होते हैं। इसमें निवेश की कोई अधिकतम सीमा नहीं है।

इसमें 1 से 5 साल तक की अवधि के लिए 5.5 से 6.7% तक सालाना ब्याज मिल रहा है।

1 से 3 साल के डिपॉजिट पर 5.5%, वहीं 5 साल के लिए निवेश करने पर 6.7% सालाना ब्याज मिलेगा।

5 साल के निवेश पर आयकर कानून के सेक्शन 80C के तहत 1.5 लाख रुपए तक टैक्स छूट ली जा सकती है। अधिक जानकारी के लिए यहां क्लिक करें

कितने समय में पैसा हो जाएगा डबल: इसमें 6.7% ब्याज मिल रहा है, ऐसे में रूल ऑफ 72 के अनुसार अगर आप इस स्कीम में पैसा लगाते हैं तो पैसे को डबल होने में 10 साल 9 महीने का समय लगेगा।

मंथली इनकम स्कीम

इसमें 6.6% ब्याज मिल रहा है। इस स्कीम के तहत अकाउंट को मिनिमम 1000 रुपए से खुलवा सकते हैं।

अगर आपका अकाउंट सिंगल है तो आप 4.5 लाख रुपए तक अधिकतम जमा कर सकते हैं। वहीं अगर आपका जॉइंट अकाउंट है तो इसमें अधिकतम 9 लाख रुपए जमा किए जा सकते हैं। मैच्योरिटी पीरियड 5 साल है।

इस योजना के तहत अगर आप 4.5 लाख रुपए का निवेश करते हैं तो आपको 6.6% सालाना ब्याज दर के हिसाब से सालाना 29,700 रुपए ब्याज के तौर पर मिलेंगे।

वहीं अगर आप इसमें जॉइंट अकाउंट के तहत 9 लाख का निवेश करते हैं तो आपको सालाना 59,400 रुपए ब्याज मिलेगा।

इसमें किसी नाबालिग के नाम पर और 3 वयस्कों के नाम पर संयुक्त खाता भी खोला जा सकता है। अधिक जानकारी के लिए यहां क्लिक करें

कितने समय में पैसा हो जाएगा डबल: इसमें 6.6% ब्याज मिल रहा है, ऐसे में रूल ऑफ 72 के अनुसार अगर आप इस स्कीम में पैसा लगाते हैं तो पैसे को डबल होने में 10 साल 11 महीने का समय लगेगा।

क्या है रूल ऑफ 72?

एक्सपर्ट्स इसे सबसे सटीक रूल मानते हैं, जिससे यह तय किया जाता है कि आपका निवेश कितने दिनों में डबल हो जाएगा। इसे आप ऐसे समझ सकते हैं कि अगर आपने बैंक की एक खास स्कीम का चयन किया है, जहां आपको सालाना फीसदी ब्याज मिल रहा है तो ऐसे में आपको रूल 72 के तहत 72 में 8 का भाग देना होगा। यानी 72/8= 9 साल, यानी इस स्कीम के तहत आपके पैसे 9 साल में दोगुने हो जाएंगे।