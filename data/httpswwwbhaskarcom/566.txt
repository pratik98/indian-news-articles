Hindi News

Db original

Explainer

Jyotiraditya Scindia To Abhijit Mukherjee; Top 10 Congress Leaders Who Left To Join BJP And TMC Party

भास्कर एक्सप्लेनर: कांग्रेस के बिखरते कुनबे को कितना सहारा देंगे कन्हैया-मेवाणी, 7 साल में 177 सांसदों-विधायकों ने पार्टी छोड़ी, कांग्रेस से जाने वाले 10 बड़े चेहरे अब कहां हैं?

सत्ता...ये जब आती है तो अपने साथ बहुत कुछ लाती है। पावर भी, पैसा भी और नेता भी, लेकिन जब ये जाती है तो अपने साथ ये सब ले भी जाती है। ऐसे मौके कम ही आते हैं जब सत्ता से बाहर गए दल में कोई आता है। कांग्रेस के साथ मंगलवार को कुछ ऐसा ही हुआ। जब कन्हैया कुमार और जिग्नेश मेवाणी कांग्रेस में शामिल हो गए।

हालांकि बुधवार आते-आते कांग्रेस में फिर से बिखराव की खबरें सामने आ गईं। दोपहर में कपिल सिब्बल ने कांग्रेस छोड़ रहे नेताओं की बात करते हुए पार्टी लीडरशिप पर सवाल उठाए। शाम होते-होते नाराज चल रहे अमरिंदर सिंह गृह मंत्री अमित शाह से मिलने दिल्ली पहुंच गए। कहा जा रहा है कि अमरिंदर भाजपा में शामिल हो सकते हैं।

2014 में कांग्रेस सत्ता से बाहर गई और देश में मोदी सरकार आई। पिछले 7 साल में कई बड़े कांग्रेसी नेता पार्टी छोड़ चुके हैं। वहीं, कुछ नेता पार्टी में आए भी हैं। हाल ही में आए एडीआर के सर्वे के मुताबिक 2014 से 2021 के दौरान कुल 222 उम्मीदवार कांग्रेस छोड़कर दूसरी पार्टियों में शामिल हुए हैं। 177 सांसदों और विधायकों ने कांग्रेस का साथ छोड़ दिया। वहीं, कई दलों के 115 उम्मीदवार और 61 सांसद-विधायक कांग्रेस में शामिल हुए हैं।

वो कौन से बड़े चेहरे हैं जो पिछले सात साल में कांग्रेस को छोड़कर चले गए? जाने से पहले कांग्रेस में उनकी क्या स्थिति थी? पार्टी छोड़ने के बाद इन नेताओं का क्या हुआ? अभी वो कहां है? आइए जानते हैं...

अभी कौन से बड़े चेहरे कांग्रेस से गए हैं?

बीते कुछ महीनों से हर महीने कोई न कोई बड़ा चेहरा कांग्रेस छोड़ रहा है। जून में राहुल गांधी के खास रहे जितिन प्रसाद कांग्रेस छोड़कर भाजपा में चले गए। जुलाई में पूर्व राष्ट्रपति प्रणब मुखर्जी के बेटे और पूर्व कांग्रेस सांसद अभिजीत मुखर्जी कांग्रेस छोड़कर टीएमसी में शामिल हो गए। वहीं, अगस्त में महिला कांग्रेस की पूर्व अध्यक्ष सुष्मिता देब टीएमसी में आ गईं। सितंबर खत्म होने से पहले अमरिंदर की विदाई की बातें चल रही हैं।

आइए, अब उन 11बड़े नेताओं के बारे में जान लेते हैं जो पिछले सात साल के दौरान कांग्रेस छोड़ चुके हैं...