Hindi News

Magazine

Rasrang

Dances Of Shiva, Krishna And Apsaras: Three Different Expressions Of Human Thought

रसरंग में मायथोलॉजी: शिव, कृष्ण और अप्सराओं के नृत्य : मानव विचार की तीन अलग-अलग अभिव्यक्तियां

देवदत्त पटनायक 6 दिन पहले



कॉपी लिंक

कर्नाटक के अईहोले स्थित रवनापदी गुफा मंदिर में नटराज रूप में स्थापित शिवजी की प्रतिमा। यह गुफा करीब 1500 साल पुरानी मानी जाती है।

कुछ साल पहले टी. वी. पर डांस के शो की लोकप्रियता देखकर मुझे एहसास हुआ कि नृत्य भारतीय परंपरा का एक अविभाज्य हिस्सा है। नृत्य के माध्यम से हम सदियों से अपने देवताओं से जुड़ते आए हैं। यहां तक कि हमारे देवता भी नृत्य करते हैं।

पुराणों में विभिन्न प्रकार के नृत्यों का वर्णन है, जिनमें से एक नृत्य इंद्र के स्वर्ग की अप्सराओं का है। ये अप्सराएं गंधर्वों के संगीत पर देवताओं की ख़ुशी के लिए नृत्य करती हैं। देवताओं से प्रशंसा पाने के लिए उनमें कड़ा संघर्ष होता है। अप्सराओं के बीच होने वाली प्रतियोगिता का फैसला सुनाने के लिए इंद्र कई बार अन्य राजाओं को अपने दरबार में आमंत्रित करते हैं। इस प्रकार अप्सराएं दरबार की नर्तकियां हैं जो राजा और उनके मेहमानों का मनोरंजन करती हैं।

शिव का नृत्य अप्सराओं के नृत्य से बहुत अलग है। पुराणशास्त्र के अनुसार जब शिव की पत्नी सती ने देह का त्याग किया, तब उन्होंने नृत्य के माध्यम से अपना दुख व्यक्त किया। शास्त्रों में इस नृत्य का कोई उल्लेख नहीं है, लेकिन शिव से जुड़ी कहानियों से यह लोकप्रिय बन गया है।

अपने वैरागी रूप में शिव आमतौर पर अकेले ही नृत्य करते हैं - किसी शांत, वीरान जगह पर, आंखें बंद करके और इस अनभिज्ञता में प्रसन्न कि कोई उन्हें देख रहा है या नहीं। शिव अपने लिए, अपनी आंतरिक मनःस्थिति - शांति, आनंद या दुख - को व्यक्त करने के लिए नृत्य करते हैं। यह नृत्य किसी की ख़ुशी या मनोरंजन के लिए नहीं किया जाता। इसके बावजूद उनका नृत्य लोगों को मंत्रमुग्ध कर देता है। कभी-कभार, शिव प्रतीकात्मक रूप से वेदों के रहस्य को संचारित करने के लिए नृत्य करते हैं, उदाहरणार्थ दारुकावन में किया गया उनका नृत्य। यहां वे नटराज का शानदार रूप धारण करते हैं। इस नृत्य में हर भाव का एक अर्थ होता है। इस नृत्य से ज्ञान संचारित किया जाता है।

जहां शिव नटराज हैं, वहीं कृष्ण नटवर हैं। वे अपनी आंखें खुली रखकर, आस-पास के लोगों का मनोरंजन करते हुए और उनके मनोरंजन और आनंद से ख़ुद मनोरंजित होते हुए नृत्य करते हैं। वे कालिया नाग पर अपनी जीत का जश्न मनाने के लिए उसके फण पर नृत्य करते हैं। उनका इससे भी महत्वपूर्ण नृत्य रास-लीला कहलाता है। यह नृत्य मधुवन में पूर्णिमा की रोशनी में गोपियों के संग और बांसुरी बजाते हुए किया जाता है।

एक अन्य कहानी के अनुसार एक बार शिव रास-लीला में कृष्ण के साथ नृत्य करना चाहते थे। लेकिन रास-लीला में कृष्ण एकमात्र पुरुष हो सकते थे। शिव ने कृष्ण के साथ नृत्य करने का दृढ़ संकल्प किया था। इसलिए उन्होंने राधा को ध्यान में रखते हुए चिंतन किया। उनके संकल्प से प्रसन्न होकर राधा ने उन्हें पवित्र यमुना नदी में डुबकी लगाने का सुझाव दिया। ऐसा करने पर शिव ने एक सुंदर युवती का रूप लिया जिसने फिर रास-लीला में कृष्ण के साथ नृत्य किया। शिव के इस रूप को वृंदावन में गोपेश्वर महादेव के नाम से पूजा जाता है।

कृष्ण या विष्णु गृहस्थ के रूप में हमेशा किसी उद्देश्य से नृत्य करते हैं, या तो लोगों को साथ लाने के लिए या किसी दुश्मन को हराने के लिए। मोहिनी के रूप में वे भस्मासुर को मारने के लिए नृत्य करते हैं।

तो ये रहीं नृत्य की विभिन्न अभिव्यक्तियां। अप्सराएं किसी और की ख़ुशी के लिए नृत्य करती हैं। शिव केवल अपनी आंतरिक मनःस्थिति को अभिव्यक्त करने के लिए नृत्य करते हैं। और कृष्ण सभी की ख़ुशी के लिए नृत्य करते हैं क्योंकि हर कोई उनकी ख़ुशी के लिए नृत्य करता है। नृत्य के तीन अलग-अलग रूपों में देश और काल में एक साथ प्रकट होने वाली मानव विचार की तीन अलग-अलग अभिव्यक्तियां दिखती हैं।

- देवदत्त पटनायक, प्राचीन भारतीय धर्मशास्त्रों के आख्यानकर्ता और लेखक