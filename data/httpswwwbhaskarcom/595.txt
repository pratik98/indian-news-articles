Business News

5 Companies Applied For IPO On October 1, 27 Companies Filed DRHP In September

अक्टूबर में भी IPO की बहार: 1 अक्टूबर को 5 कंपनियों ने दिया IPO के लिए आवेदन, सितंबर में 27 कंपनियों ने DRHP फाइल किए

मुंबई 4 घंटे पहले



कॉपी लिंक

2021 IPO का साल है। इस साल अब तक कई छोटी बड़ी कंपनियों के IPO बाजार में आ चुके हैं। सितंबर में 27 कंपनियों ने मार्केट रेगुलेटर सेबी के पास IPO के लिए आवेदन किए हैं। इसी के साथ अक्टूबर की शुरुआत भी धमाकेदार रही। 1 अक्टूबर को 5 कंपनियों ने IPO के लिए सेबी के पास DRHP फाइल किए हैं। जिसमें ओयो ब्रांड चलाने वाली ओरावेल, वेलनेस फॉरेवर मेडिकेयर, BVG इंडिया, उमा एक्सपोर्ट और PKH वेंचर्स शामिल हैं।

1. ओयो होटल्स एंड होम्स ने IPO के लिए अर्जी दी

होटल बुकिंग ऐप ओयो होटल्स एंड होम्स ने मार्केट रेगुलेटर सेबी के पास IPO के लिए अर्जी दे दी है। कंपनी इस IPO के जरिए 8,430 करोड़ रुपए जुटाएगी। ओयो यूनिकॉर्न की लिस्ट में है। यूनिकॉर्न मतलब 1 अरब डॉलर से ज्यादा का वैल्यूएशन वाली कंपनी है। ओयो ब्रांड चलाने वाली ओरावेल एक्सचेंज पर लिस्ट होगी।

ओयो में पिछले हफ्ते मर्चेंट बैंकर्स की नियुक्ति

ओयो ने पिछले हफ्ते ही मर्चेंट बैंकर्स की नियुक्ति की थी। मर्चेंट बैंकर्स में कोटक महिंद्रा कैपिटल, सिटीग्रुप, ICICI सिक्योरिटीज, नोमुरा और बैंक ऑफ अमेरिका शामिल हैं। कंपनी नए शेयर्स के जरिए 7 हजार करोड़ रुपए जुटाएगी। बाकी का पैसा सेकेंडरी शेयर्स के जरिए या फिर वर्तमान शेयरधारकों द्वारा शेयर बेचकर जुटाया जाएगा। ओयो का वैल्यूएशन 9 अरब डॉलर यानी करीब 67 हजार करोड़ रुपए आंका जा रहा है। यह भारत का तीसरा सबसे ज्यादा वैल्यूएशन वाला स्टार्टअप है।

2. वेलनेस फॉरेवर मेडिकेयर ने सेबी को अर्जी दी

रिटेल फॉर्मेसी चेन वेलनेस फॉरेवर मेडिकेयर ने सेबी के पास IPO के लिए आवेदन जमा किया है। कंपनी की IPO के जरिए 1,500-1,600 करोड़ रुपए जुटाने की योजना है। कंपनी में सीरम इंस्टीट्यूट के CEO अदार पूनावाला का निवेश है। वेलनेस फॉरेवर मेडिकेयर ने DRHP में बताया कि IPO में 400 करोड़ रुपए के फ्रेश इक्विटी शेयर जारी किए जाएंगे। इसके अलावा 1.6 करोड़ रुपए का ऑफर फॉर सेल (OFS) होगा। जिसमें मौजूदा प्रमोटर्स और निवेशक अपना हिस्सा बेचेंगे।

नए आउटलेट्स और कर्ज चुकाने में हो फंड का इस्तेमाल

कंपनी में IPO से जुटाए पैसे में 70.20 करोड़ रुपए नए आउटलेट्स खोलने और कैपिटल एक्सिपेंडिचर में खर्च करेगी। वहीं 100 करोड़ रुपए कर्ज चुकाने में खर्च किए जाएंगे। इसके अलावा 121.90 करोड़ रुपए वर्किंग कैपिटल की जरूरतों को पूरा करने में इस्तेमाल होंगे। कंपनी के पास 23 शहरों में 234 स्टोर हैं, जिनमें करीब 4,600 कर्मचारी काम करते हैं। यह करीब 67 लाख ग्राहकों को सेवा देती है।

3. BVG इंडिया ने भी IPO के लिए अर्जी दी

देश की बड़ी इंटीग्रेटेड सर्विसेज कंपनियों में शामिल BVG इंडिया लिमिटेड ने भी IPO लाने के तैयारी कर ली है। जिसके लिए कंपनी ने मार्केट रेगुलेटर सेबी के पास डॉक्यूमेंट जमा कर दिए हैं। यह कंपनी की IPO के जरिए 1,200 से 1,300 करोड़ रुपए जुटाने की योजना है। इसमें 200 करोड़ रुपए के नए शेयर्स जारी किए जाएंगे और प्रमोटर्स और मौजूदा शेयरहोल्डर्स की ओर से 70 लाख शेयर्स तक का ऑफर फॉर सेल होगा।

BVG इंडिया कर्ज चुकाने में करेगी फंड का इस्तेमाल

IPO से मिलने वाले फंड का इस्तेमाल कंपनी कर्ज चुकाने में करेगी। मार्च के अंत तक कंपनी पर 391.62 करोड़ रुपए का कर्ज था। जिसके बाद पिछले फाइनेंशियल ईयर में कंपनी की कुल इनकम घटकर 1,674.58 करोड़ रुपए थी।

4. PKH वेंचर्स भी पीछे नहीं, IPO के लिए अर्जी दी

कंस्ट्रक्शन एंड डेवलपमेंट, हॉस्पैटिलिटी और मैनेजमेंट सर्विसेज में कारोबार करने वाली PKH वेंचर्स भी पीछे नहीं है। कंपनी ने IPO लाने के लिए मार्केट रेगुलेटर सेबी के पास आवेदन जमा कर दिया है। कंपनी इस IPO के जरिए 500 करोड़ रुपए जुटाएगी। जिसमें 2.43 करोड़ तक नए शेयर्स जारी किए जाएंगे। जबकि 50 लाख तक शेयर प्रमोटर्स के द्वारा बेचे जाएंगे।

5. उमा एक्सपोर्ट ने IPO के लिए सेबी को अर्जी दी

एक्सपोर्ट और इम्पोर्ट का बिजनेस करने वाली उमा एक्सपोर्ट ने भी IPO के लिए सेबी के पास डॉक्यूमेंटस दे दिए हैं। कंपनी की IPO के जरिए 60 करोड़ रुपए जुटाने की योजना है।

IPO के जरिए कंपनियों ने अब तक 78,520 करोड़ रुपए जुटाए

2021 के पहले 9 महीने में कुल 44 IPO बाजार में आए जिसमें आदित्य बिड़ला सन लाइफ AMC भी शामिल है। इन 43 IPO के जरिए कंपनियों ने 78,520 करोड़ रुपए जुटाए हैं। इसमें ब्रुकफील्ड REIT और पावरग्रिड इनविट के दो गैर-इक्विटी IPO भी शामिल हैं। अभी ये सिलसिला लगातार जारी है। कई कंपनियों ने मार्केट रेगुलेटर सेबी के पास IPO की मंजूरी के लिए आवेदन दिया है।