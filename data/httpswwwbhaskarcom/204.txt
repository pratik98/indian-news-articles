Hindi News

Happylife

Nose Spray Containing Love Hormone Oxytocin Could Help Us Lose Weight

वजन घटाएगा 'लव हार्मोन': वजन घटाएगा नोज स्प्रे, इसमें मौजूद ऑक्सीटोसिन हार्मोन खाने की इच्छा पर कंट्रोल करेगा और मोटापा घटेगा; लंदन के शोधकर्ताओं का दावा

7 दिन पहले



कॉपी लिंक

नाक में डालने वाले स्प्रे से मोटापा घटाया जा सकता है। यह दावा लंदन के शोधकर्ताओं ने अपनी रिसर्च में किया है। शोधकर्ताओं का कहना है, स्प्रे में मौजूद ऑक्सीटोसिन हार्मोन इंसान को अधिक खाने के बारे में सोचने से रोकता है।

पिछले कुछ सालों में हुई रिसर्च में सामने आया है कि इंसानों द्वारा तैयार किया गया ऑक्सीटोसिन नाक में स्प्रे करने से कई समस्याओं में राहत मिलती है। जैसे- ऑटिज्म से जूझने वाले बच्चों के कान में कई तरह की आवाजें सुनाई देती हैं। वैज्ञानिक भाषा में इसे टिनिटस कहते हैं। इस स्प्रे की मदद से इसमें राहत मिलती है। इसके अलावा सेक्स की इच्छा घटने पर यह हार्मोन स्प्रे के रूप में दिया जाता है। जो असरदार साबित हुआ है।

इम्पीरियल कॉलेज लंदन और किंग्सटन यूनिवर्सिटी की हालिया रिसर्च में सामने आया है कि यह भूख को भी कंट्रोल करता है। रिसर्च के दौरान खाने से जुड़ी तस्वीर दिखाने से पहले 40 महिला और पुरुषों की नाक में स्प्रे किया गया। स्प्रे के बाद खाने की तस्वीरें दिखाने पर इनका रिएक्शन स्लो हो गया। इनमें भूख की इच्छा में कमी आई।

इसलिए कम लगती है भूख

शोधकर्ता कहते हैं, नाक में यह स्प्रे पहुंचने पर दिमाग को कैलोरी लेने की जरूरत कम महसूस होती है। इसलिए भूख कम लगती है। इंसानों से पहले जानवरों पर हुई रिसर्च में भी इसकी पुष्टि हो चुकी है।

भविष्य में वेटलॉस में मदद करेगा स्प्रे

शोधकर्ताओं का मानना है, यह हार्मोन ब्रेन के वेंट्रल टेगमेंट एरिया की एक्टिविटी को धीमा कर देता है। इससे भूख पर असर पड़ता है। भविष्य में इस स्प्रे का इस्तेमाल वेट लॉस के लिए किया जा सकेगा। खासतौर पर उनके लिए जो मोटापे से जूझ रहे हैं।

हालांकि इस हार्मोन के कुछ साइड इफेक्ट भी हो सकते हैं। जैसे मिचली आना, ब्लड प्रेशर का कम हो जाना और हार्ट बीट का एब्नॉर्मल होना।

ऑक्सीटोसिन को क्यों कहते हैं लव हार्मोन?

जब भी इंसान किसी को गले लगाता है, हाथ पकड़ता है या किस करता है ब्रेन ऑक्सीटोसिन हार्मोन रिलीज करता है। इसलिए ऑक्सीटोसिन को लव हार्मोन कहते हैं। गर्भवती महिलाओं में यह ऑैक्सीटोसिन लेबरपेन को कम करने में भी मदद करता है।